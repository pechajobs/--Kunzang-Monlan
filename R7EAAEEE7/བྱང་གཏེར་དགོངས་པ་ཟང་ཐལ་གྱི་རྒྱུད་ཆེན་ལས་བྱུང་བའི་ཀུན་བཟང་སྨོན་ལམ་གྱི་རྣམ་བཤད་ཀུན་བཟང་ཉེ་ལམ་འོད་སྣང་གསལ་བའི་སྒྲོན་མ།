༄༅།།བྱང་གཏེར་དགོངས་པ་ཟང་ཐལ་གྱི་རྒྱུད་ཆེན་ལས་བྱུང་བའི་ཀུན་བཟང་སྨོན་ལམ་གྱི་རྣམ་བཤད། ཀུན་བཟང་ཉེ་ལམ་འོད་སྣང་གསལ་བའི་སྒྲོན་མ་ཞེས་བྱ་བ་བཞུགས་སོ།། ↩️

དེ་ལ་འདིར་ཀུན་ཏུ་བཟང་པོའི་དེ་ཉིད་ལ་དབང་འབྱོར་མཐར་ཕྱིན་རྙེད་པའི་སངས་རྒྱས་རྣམས། སེམས་ཅན་གྱི་དྲི་མ་བྲལ་བའི་མཛད་པ་ལས་གཞན་མ་མཆིས་པས། དྲི་བྲལ་ལམ་གྱི་མཛད་ཕྲིན་ཐམས་ཅད་ཀྱི་སྐྱེལ་སོ།↩️ མཐར་ཐུག་ཀུན་ཏུ་བཟང་པོའི་སྨོན་ལམ་མམ་རྫོགས་ཆེན་མན་ངག་སྡེའི་གཞི་ལམ་འབྲས་བུའི་ལམ་མཆོག་ནས་དྲི་བྲལ་གདོད་མའི་དབྱིངས་སུ་བཙན་ཐབས་སུ་སྦྱོར་བའི་ཉེ་ལམ་འདི་ཉིད་ཅུང་ཟད་འཆད་པ་ལ་གསུམ་སྟེ། ཐོག་མར་གཞི་ལམ་འབྲས་བུའི་རྣམ་བཞག་མདོར་བསྡུས་ཏེ་བསྟན་པ་དང་། དེ་ཉིད་སོ་སོར་ཕྱེ་སྟེ་རྒྱས་པར་འཆད་པ་དང་། སྨོན་ལམ་ཀློག་པ་དང་ཐོས་པའི་ཕན་ཡོན་བསྟན་པ་དང་གསུམ་མོ། །↩️                                                             དང་པོ་ནི་ཧོ་སྣང་སྲིད་སོགས་ཚིག་རྐང་དྲུག་གིས་བསྟན ཧོ༵་ཞེས་པ་འཁྲུལ་བས་དབང་མེད་དུ་བྱས་ཏེ་མི་འདོད་པའི་ཉེས་རྒུད་དྲག་པོས་རབ་ཏུ་གཟིར་བའི་འཁོར་བའི་སེམས་ཅན་རྣམས་ལ་དམིགས་མེད་བརྩེ་བའི་རྣམ་པར་ཤར་ཏེ་འཁྲུལ་སྣང་རང་སར་དག་པའི་ཉེ་ལམ་ཟབ་མོ་འདིར་བསྐུལ་བའི་ཚིག་ཏུ་བྱས་པ་སྟེ། འདི་ལྟར་བློའི་ཡུལ་དུ་བྱ་རུང་བའི་ཆོས་རང་ ངོས་ནས་བདེན་པར་མ་གྲུབ་པས་སྣང༵་བ་ཙམ་དུ་ཟད་ཅིང་། གང་སྣང་ཐ་སྙད་ཙམ་དུ་བསླུ་བ་མེད་པར་གནས་པས་སྣང་ཙམ་དུ་སྲི༵ད་ཅིང་ཡོད་པའི་མ་དག་ཀུན་ཉོན་འཁྲུལ་བའི་འཁོ༵ར་བའི་སྣོད་བཅུད་རྒྱུ་འབྲས་ཀྱི་སྒྱུ་འཕྲུལ་སྣ་ཚོགས་ཀྱི་བཀོད་པ་འདི་དང་། དག་པ་རྣམ་བྱང་མྱང་འད༵ས་ཀྱི་གྲོལ་བ་ཐར་པའི་ཡེ་ཤེས་ཡོན་ཏན་ཕྲིན་ལས་ཀྱི་རོལ་གར་བསམ་ལས་འདས་པའི་འཁྲུལ་གྲོལ་གྱི་ཆོས་འདི་ཐམ༵ས་ཅ༵ད་ཀུན༵། འབྱུང་ཞིང་མཆེད་པའི་འབྱུང་གཞི། ཐིམ་ཞིང་སྡུད་པའི་སྡུད་གཞི། མཐར་ཐུག་ནི་སེམས་ཅན་རང་ཉིད་ཀྱི་སེམས་ཀྱི་གཤིས་ལུགས་ཕྲ་བ་གཉུག་མ་སེམས་ཀྱི་རྡོ་རྗེ་བྱང་ཆུབ་ཀྱི་སེམས་ངོ་བོའི་ཆ་ནས་སྟོང་ཞིང་ཀ་ནས་དག་པས། དངོས་པོ་རང་མཚན་གྱི་སྤྲོས་པའི་ཕྱོགས་ཀུན་དང་བྲལ་བ། རང་བཞིན་ཆ་ནས་གཏིང་གསལ་འགགས་པ་མེད་པའི་རང་བཞིན་ལྷུན་གྲུབ་ཀྱི་ཡོན་ཏན་འདུ་འབྲལ་སྤང་བས། ཡེ་གདངས་སྣང་བའི་རང་ངོ་མ་དོར་བ། ཐུགས་རྗེའི་ཆ་ནས་དེ་གཉིས་ངོ་བོ་གཅིག་པས་སྣང་སྟོང་གཉིས་སུ་མེད་པའི་ཐུགས་རྗེའི་རིག་པ་ཡེ་ཤེས་ཀྱི་མཁྱེན་པ་ཕྱོགས་མེད་ཁྱབ་བརྡལ་དུ་རྒྱས་པའི་འཆར་གཞི་གོ་མ་འགགས་པ་ངོ་བོ་རང་བཞིན། ཐུགས་རྗེ་སྟེ་འོད་གསལ་གྱི་ཆོས་གསུམ་དང་འདུ་འབྲལ་མེད་པར་རོ་གཅིག་ཏུ་གྱུར་པ་ཉིད་ལས་གཞན་དུ་མ་མཆིས་པས་ཟླ་བྲལ་ཉག་གཅི༵ག་གོ/ །གཞི་ལས་རང་འབྲས་སུ་བགྲོད་ཅིང་གཤེགས་ཤུལ་གྱི་ལམ༵་ནི། མ་དག་སེམས་ཅན་གྱི་འཁོར་བའི་ཟག་བཅས་ཕུང་ཁམས་ཀྱི་ཉེས་པའི་རྒྱུ་རྩ་ཆེན་པོ་མ་རིག་ལས་ཉོན་འཁྲུལ་བའི་ལམ་དང་། འབྲས་བུ་དག་པ་ཐར་པ་གདོད་མའི་ནང་དབྱིངས་ཀྱི་ཡོན་ཏན་རྒྱ་མཚོ་ལ་དབང་སྒྱུར་བའི་ཐབས་ཆེན་དམ་པ་རང་བྱུང་རིག་པའི་ཡེ་ཤེས་ཟག་མེད་ལམ་གྱི་བདེན་པ་དང་གཉིས༵་སོ།།/ལམ་དེ་གཉིས་ཀྱི་བྱེད་པ་ལས་ཐོབ་ཅིང་གྲུབ་པའི་འབྲས༵་བུ༵་མཐར་ཐུག་ལ། ཟག་བཅས་མ་དག་འཁྲུལ་སྣང་སྡུག་བདེན་འཁོར་བའི་ཆོས་དང་། ཟག་མེད་དག་པ་ཡེ་ཤེས་ཀྱི་རང་བཞིན་ཐར་པ་དྲི་མེད་ཀྱི་ཆོས་གཉིས་སོ། །/ དེ་ལྟ་བུའི་དག་མ་དག་གི་འཁོར་འདས་ཀྱི་ལམ་འབྲས་དེ་དག་ཉིད་ཀྱང་། ཐོག་མའི་གཞིའི་གནས་ལུགས་རང་ངོ་རང་གིས་ཤེས་ཤིང་རི༵ག་པར་དབང་ཐོབ་པ་དང༵་། རང་སྣང་གཞན་དུ་འཁྲུལ་ཏེ་རང་ངོ་མ༵་རི༵ག་པར་འཁྲུལ་བའི་ལུས་སྟོབས་རྒྱས་པའི་ཆོ༵་འཕྲུལ༵་ཙམ་ཏེ༵། དེ་ལས་གཞན་པའི་རྟག་བརྟན་ཐེར་ཟུག་གི་དངོས་མཚན་དུ་གྲུབ་པའི་ཆོས་དང་འགལ་བར་གྱུར་པ་ཁོ་ནའོ། །/ དེ་ལྟར་ན་གྲོལ་འཁྲུལ་གཞིའི་གནས་ལུགས་གཟིགས་པ་མཐར་ཕྱིན་འབྲས་བུའི་ཡོན་ཏན་ཟད་མི་ཤེས་པ་ཀུན༵་ཏུ་ག༵ནས་པའི་གཏེར་མཛོད་བཟང༵་པོའི༵་ཆོས་གྱི་གཏེར་རྟག་ཁྱབ་ལྷུན་གྲུབ་ཏུ་རྡོལ་བ་དྲི་མེད་ཡེ་ཤེས་ཀྱི་དགོངས་སྨོན༵་ཟབ་མོའི་ལམ༵་ནས་རང་ཉིད་གཤེགས་ཤིང་གཞན་དག་དེ་ནས་དྲངས་པར་མཛད་པའི་སངས་རྒྱས་ཉིད་ཀྱིས༵་ཐེག་དགུའི་རྩེ་རྒྱལ་ཡང་གསང་བླ་མེད་ཀྱི་གསང་ལམ་འདི་བསྟན་པས་ན། དེ་ལྟ་བུའི་ལམ་མཆོག་འདི་ནས་བསྟན་པའི་གཞི་དོན་མངོན་དུ་གྱུར་ཏེ་འཁྲུལ་བའི་གང་ཟག་གི་འཁྲུལ་བའི་དྲི་མའི་ཉེས་སྐྱོན་ཐམ༵ས་ཅ༵ད་གདོད་མའི་གྲོལ་ས་ཆེན་པོ་ཆོས༵་ཀྱི་དབྱིང༵ས་ཀྱི་ཕོ༵་བྲང༵་དེར་དེངས་ཏེ་དྲི་བྲལ་དོན་གྱི་འོག་མིན་དུ་། བྲལ་སྨིན་གྱི་ཡོན་ཏན་གྱི་ཆོས་མངོ༵ན་པར༵་རྫོགས༵་ཏེ༵་སངས༵་རྒྱས༵་ཀྱི་གོ་འཕང་མྱུར་དུ་ཐོབ་པར་ཤོག༵་ཅེས་པའོ། །/

གཉིས་པ་ལ་གཞི་ལམ་འབྲས་གསུམ་ལས། དང་པོ་ལ་གསུམ་སྟེ། གཞིའི་གནས་ལུགས་ཉིད་རྒྱས་པར་འཆད་པ། དེ་ངོ་ཤེས་ལམ་དུ་བྱས་པས་ཀུན་ཏུ་བཟང་པོའི་གྲོལ་ཚུལ་བསྟན་པ། གཞི་དོན་མ་ཤེས་པ་ལས་སེམས་ཅན་འཁོར་བར་འཁྲུལ་ཚུལ་དང་གསུམ་ལས། དང་པོ་ཀུན་གྱི་གཞི་ནི་སོགས་ཚིག་རྐང་བདུན་གྱིས་འཆད་དེ། སྒྲ་ཐལ་འགྱུར་ཆེན་པོའི་རྒྱུད་ལས། འཁོར་བའི་ཐོག་མ་གནས་འདི་གང་། སེམས་ཅན་འཁྲུལ་པ་ཅི་ལས་བྱུང་། །རང་གི་ཡེ་ཤེས་གནས་ལུགས་གང། །ཞེས་གསུངས་པ་ལྟར་འཁྲུལ་གྲོལ་ཀུན༵་གྱི༵་ཐོག་མའི་སྤྱི་གཞི། ཀུན་གཞི་མ་ཡི་ཀློང་ཆེན། ལྷུན་གྲུབ་མ་ཡི་སྟོང་ར། མིང་མ་ཐོག་པའི་སྤྱི་ས། འཁོར་འདས་གཉིས་ཀྱི་བར་མ་དོ་ཞེས་མིང་དུ་མས་བསྙད་པའི་གཞི༵འི་ངོ་བོའི་གནས་ཚུལ་ཉིད་ནི༵། མུ་ཏིག་ཕྲེང་བ་ལས། གནས་ལུགས་བསམ་གྱིས་མི་ཁྱབ་ཀྱང་། །ཡེ་ཤེས་རྣམ་པ་གསུམ་ཡིན་ནོ། །/ འཁྲུལ་གཞི་རྣམ་པ་མང་ལགས་ཀྱང་༑ ༑ལྷུན་གྲུབ་དང་ནི་ཐུགས་རྗེའོ། །/ ཞེས་པ་ལྟར་གྱི་སྤྱི་གཞི་དེའི་གནས་ཚུལ་གཏན་ལ་དབབ་པ་ལ། སྐྱོན་ཅན་གྱི་འདོད་པ་དྲུག་དང་། སྐྱོན་མེད་ཀྱི་འདོད་པ་གཅིག་སྟེ་གཉིས་སོ། །/དང་པོ་གཞིའི་གནས་ཚུལ་གྱི་གྲུབ་མཐའ་སྐྱོན་ཅན་དྲུག་ལས། དང་པོ་ལྷུན་གྲུབ་གཞི་རུ་འདོད་པ་འཁྲུལ་སྟེ། གཞི་ནི་འཁོར་འདས་ཀྱི་རྒྱུ་འབྲས་གཉིས་ཆའི་གཞི་ཡིན་པས། གཞི་ལ་རྒྱུ་ལྷུན་གྱིས་གྲུབ་ན། འབྲས་བུ་ཡང་དེ་ལྟར་གྲུབ་དགོས་པས་དེ་ལྟར་ན་རྒྱུ་འབྲས་གཉིས་གཅིག་ཏུ་ཐལ་བ་དང་། འབྲས་བུ་བསྐྱེད་པ་དགོས་མེད་དང་ཐུག་མེད་དུ་ཐལ་བས་གནོད་དེ། ཀློང་དྲུག་ལས། རྒྱུ་དང་འབྲས་བུ་ཐ་དད་ལས། །ཡང་ན་ལྷུན་གྲུབ་མ་ལགས་སོ། །/ དེ་བཞིན་རྒྱུ་དང་འབྲས་གཅིག་ན། །འབད་པ་རྣམས་ལ་དགོས་མེད་འགྱུར། །ཞེས་སོ། །/ རང་ལུགས་ནི་གཞི་ཀ་དག་ཏུ་འདོད་པས་འཁོར་བར་མ་གྲུབ། རང་བཞིན་སྣ་ཚོགས་སུ་འདོད་པས་མྱང་འདས་མ་གྲུབ་པའོ། །/ གཉིས་པ་མ་ངེས་པ་གཞི་རུ་འདོད་པ་ཡང་འཁྲུལ་ཏེ། གཞི་མ་ངེས་པ་བཞིན་དེ་ལས་བྱུང་བའི་བརྗོད་བྱ་དོན་དང་རྗོད་བྱེད་ཚིག་ཀྱང་མ་ངེས་པས་རྗོད་བྱེད་ཀྱིས་བརྗོད་བྱ་མི་སྟོན་པ་དང་། དེ་གཉིས་འབྲེལ་མེད་དུ་ཐལ་བ། གཞན་ཡང་ལས་བཟང་ངན་རྒྱུ་འབྲས་ཐ་དད་ཀྱི་རྣམ་བཞག་ཀྱང་འཇོག་པ་མེད་པ་དང་། ཡང་ན་འབྲས་བུ་བཞིན་གཞི་རེ་འགའ་བ་དང་། གཞི་བཞིན་བེམ་ཆོས་རྣམས་ཀྱང་ཤེས་པར་ཐལ་བ་དང་། འཁོར་འདས་ཀྱི་རྣམ་བཞག་ངེས་པ་ལྟར་གཞི་ཡང་ངེས་པ་དང་། གཞི་མ་ངེས་པ་ལྟར་འཁོར་འདས་ཀྱི་ཆོས་ཀྱང་འཆོལ་བར་འགྱུར་ཏེ། རྒྱུད་ལས། འབྲས་བུ་རེས་འཇོག་ཅན་ཉིད་དམ། །ཡང་ན་རྟོག་བཅས་ཉིད་དུ་འགྱུར། །མ་ངེས་ངེས་པ་ཅན་འགྱུར་ཞིང་། །ངེས་པ་མ་ངེས་ཅན་དུ་འགྱུར་། །ཞེས་སོ། །/ གསུམ་པ་ངེས་པ་དོན་གྱི་གཞི་རུ་འདོད་པ་ཡང་འཁྲུལ་སྟེ། གཞིའི་དོན་རྟོགས་ནས་ངེས་སམ། མ་རྟོགས་པར་ངེས། དང་པོ་ལྟར་ན། གཞིའི་གནས་ལུགས་རྟོགས་ན་དྲི་བྲལ་གྱི་ལམ་གྱི་མཐུས་འབྲས་བུ་ཉིད་དུ་འགྱུར་བ་ལ། གཞི་རུ་འདོད་པ་འགལ། གཉིས་པ་ལྟར་ན། གཞི་འཁོར་བར་ངེས་པ་དེ་ལྡོག་བྱེད་ལམ་དང་། དེའི་འབྲས་བུའི་རྣམ་བཞག་ཀྱང་འགལ་ལ། རྟོགས་མ་རྟོགས་ཀྱི་ཁྱད་པར་ལ་མ་ལྟོས་པར་གཞི་འདི་འཁོར་འདས་གཉིས་སུ་ངེས་ན། འཁོར་བའི་དུས་ཀྱང་མྱང་འདས་རྟག་པར་ཡོད་པས། མུ་སྟེགས་རྟག་སྨྲ་དང་ཁྱད་འབྱེད་མི་ནུས་པར་ཐལ་ཏེ། རྒྱུད་ལས། དེའི་ཕྱིར་དེ་ཡང་ཡང་དག་མིན། །ཡང་ན་རྒྱུ་ངེས་འབྲས་ངེས་པས༑ ༑བདག་རྟག་པ་དང་ཁྱད་མེད་འགྱུར། །ཞེས་སོ། །/ བཞི་པ་ཅིར་ཡང་བསྒྱུར་བཏུབ་པ་གཞིར་འདོད་པའང་འཁྲུལ་སྟེ། སྣང་ཚུལ་ཅིར་ཡང་བསྒྱུར་བཏུབ་ན། གཞི་རྟག་པའི་སྣང་ཚུལ་བསྒྱུར་རམ། མི་རྟག་པའི་སྣང་ཚུལ་བསྒྱུར༑ དང་པོ་ལྟར་ན་རྟག་པ་ལ་རྐྱེན་གྱིས་བྱར་མེད་པས་བསྒྱུར་བ་འགལ་ལ། གཉིས་པ་ལྟར་ན། གཞི་མི་རྟག་པ་དེ་ཡོད་པ་ཞིག་གམ་མེད་པ་ཞིག་སྟེ་གང་། ཡོད་ན་སྐྱེས་ནས་ཡོད་དམ་མ་སྐྱེས་པར་ཡོད། སྐྱེས་ནས་ཡོད་ན༑ རང་ལས་སྐྱེས་སམ། གཞན་ལས་སྐྱེས། རང་ལས་སྐྱེས་ན་སྐྱེ་བ་དོན་མེད་དང་། ཐུག་མེད་དུ་ཐལ། གཞན་ལས་སྐྱེས་ན་རྒྱུ་འབྲས་གཅིག་གམ་ཐ་དད། གཅིག་ན་གཞན་ལས་སྐྱེས་པའི་དམ་བཅའ་ཉམས། ཐ་དད་ན་འབྲེལ་མེད་པས། ཆུ་ལས་མེ་སྐྱེས་པར་ཐལ་ལོ། །ཕྱི་མ་ལྟར་མ་སྐྱེས་པར་ཡོད་ན། མ་སྐྱེས་པ་ལ་བསྒྱུར་དུ་བཏུབ་པའི་དམ་བཅའ་འགལ་ཏེ། ནམ་མཁར་ཁ་དོག་གིས་བསྒྱུར་མེད་ཡིན་པ་བཞིན་ནོ། རྟག་མི་རྟག་གཉིས་ལས། །གཞན་པའི་ཆོས་ནི་ཤེས་བྱ་ལ་མི་སྲིད་པ་ཁོ་ན་སྟེ། རྒྱུད་ལས་། རང་གི་གནས་ལུགས་བསྒྱུར་བཏུབ་ན། །འདི་ལ་ངེས་པ་མེད་པར་མཚུངས། །འབྲས་བུ་ཉིད་ནི་རྒྱུ་ལྡོག་ཕྱིར། །འབད་པ་རྣམས་ལ་དགོས་མེད་དོ། ། ཡང་དང་ཡང་དུ་བཟློགས་པས་ན། །བེམ་པོ་རྣམས་ནི་རིག་བཅས་སུ། །གྲོལ་བར་བཏུབ་པ་མ་ཡིན་བཞིན། །ཞེས་སོ། །/ ལྔ་པ། ཅིར་ཡང་ཁས་བླང་དུ་བཏུབ་པ་གཞིར་འདོད་པའང་འཁྲུལ་སྟེ། གཞི་ཡོད་ནས་ཁས་ལེན་ནམ། མེད་ནས་ཁས་ལེན། ཡོད་ན་རྟག་གམ་མི་རྟག རྟག་ན་ཅིར་ཡང་ཁས་ལེན་རུང་འགལ་ལ། མི་རྟག་ན། མི་རྟག་པའི་གཞི་དེ་སྐྱེས་སམ་མ་སྐྱེས། སྐྱེས་ན་རང་གཞན་གང་ལས་སྐྱེས། མ་སྐྱེས་ན་མི་རྟག་པ་ཡིན་པ་འགལ༑ མེད་ཅིང་ཁས་ལེན་རུང་ན། མོ་གཤམ་བུ་ལའང་སྐྱེས་པ་སོགས་ཁས་ལེན་པའང་། ཅི་གནོད་དེ་མི་གནོད་པར་ཐལ། ཡོད་མེད་གཉིས་ཀ་མ་ཡིན་པའི་ཤེས་བྱར་ཁས་ལེན་ན་ནི་ཆེས་འགལ་བ་ཁོ་ན་སྟེ། རྒྱུད་ལས། ཐམས་ཅད་ངོ་བོར་གྲུབ་པའི་ཕྱིར། །ཐུག་པ་མེད་པའི་སྐྱོན་དུ་འགྱུར། །ཞེས་གཞི་བདེན་གྲུབ་སྒྲུབ་བྱེད་ཐུག་མེད་དུ་ཐལ་བའི་གནོད་པའང་བསྟན་པའོ། །/ དྲུག་པ་སྣ་ཚོགས་གཞི་རུ་འདོད་པའང་ཆེས་འཁྲུལ་ཏེ། སྣང་ཆ་སྣ་ཚོགས་པས་གཞི་སྣ་ཚོགས་སུ་འདོད་དམ། ཤེས་པ་སྣ་ཚོགས་པས་གཞི་སྣ་ཚོགས་སུ་འདོད། དང་པོ་ལྟར་ན། སྣང་བ་ཙམ་ལ་ཐ་དད་པར་སྣང་ཡང་། དེས་གཞི་ངོ་བོ་སྣ་ཚོགས་པར་གྲུབ་ན། མུ་སྟེགས་རིག་པ་ཅན་གྱིས་ལས་ཀྱི་བྱེ་བྲག་གིས་བདག་གི་བྱེ་བྲག་ཐ་དད་པར་སྨྲ་བ་དང་འདྲ་བར་ཐལ་ལོ། /                                                                                                                    གཉིས་པ་ལྟར་ན། ཤེས་པའི་གྲངས་བཞིན་གཞི་སྣ་ཚོགས་སུ་འདོད་ན། གང་ཟག་གཅིག་ལའང་སྐད་ཅིག་རེ་རེར་ཤེས་པ་དུ་མ་ཅིག་འཆར་བ་ལྟར་གཞི་ཡང་གང་ཟག་དེའི་རྒྱུད་ལ་ངོ་བོ་ཐ་དད་དུ་མ་ཡོད་པས་ཤེས་རྒྱུད་ཐ་དད་དུ་འགྱུར་ལ། དེ་ལྟར་ན་ལམ་ལ་འབད་པ་དོན་མེད་པའམ། འབད་མེད་དུ་གྲོལ་བར་ཐལ་བའི་སྐྱོན་ཡང་ཡོད་དེ། རྒྱུད་ལས། རྒྱུ་དང་འབྲས་བུ་ཐ་དད་པས། །གང་གི་ངོ་བོས་དེ་སྣང་བ། །འབྲས་བུ་ཐ་དད་དོན་དེ་མཚུངས། །ཞེས་སོ། །/ དེ་ལྟ་བུའི་གཞི་དྲུག་གི་མཚན་ཉིད་དེའང་། གཞིའི་མཚན་ཉིད་རྫོགས་པར་མ་ངེས་ཏེ། གཞི་སྤྲོས་བྲལ་གྱི་གནད་མ་ཟིན་པར་ཡོན་ཏན་ལྷུན་གྲུབ་ཀྱི་ཆོས་ཀྱི་ཕྱོགས་ཀྱི་མཚན་ཉིད་དེ་གཞིའི་མཚན་ཉིད་དུ་བྱས་ཏེ། ཆ་ཤས་ཆ་ཅན་དུ་རྟོག་པས་ནོངས་ཏེ། དཔེར་ཁོང་ལོང་བདུན་གྱིས་གླང་བོའི་ལུས་ཀྱི་ཆ་ཤས་ཡན་ལག་གི་ཕྱོགས་རེ་ལ་ཆ་ཅན་ལུས་སུ་འཁྲུལ་བ་དང་༑ མི་གཅིག་དང་ཐོ་ཡོར་གཅིག་པུ་ལ་མཐོང་མཁན་ཐ་དད་པའི་འཁྲུལ་སྐྱོན་གྱིས་ཐ་དད་དུ་སྣང་བ་བཞིན་ནོ། །/                                                                                                            གཉིས་པ་སྐྱོན་མེད་ཀྱི་འདོད་པ་གཅིག་ནི། སྒྲ་ཐལ་འགྱུར་གྱི་རྒྱུད་ལས། ཐོག་མ་ངོ་བོ་རང་བཞིན་དང་། ཐུགས་རྗེ་རྣམ་པ་གསུམ་དུ་གནས། །ཞེས་དང་། རང་ཤར་ལས། ཀ་དག་ཆེན་པོའི་གཞི་ལ་ཡང་། །ངོ་བོ་རང་བཞིན་ཐུགས་རྗེ་ལྡན། །ཞེས་གསུངས་པ་ལྟར། རང་བཞིན་ལྷུན་གྲུབ་ཀྱི་དཀྱིལ་འཁོར། གདོད་མའི་སངས་རྒྱས་ནང་གསལ། ཕྱི་རྒྱ་མ་རལ་བའི་གཞོན་ནུ་བུམ་སྐུ་རིག་པ་རང་བྱུང་གི་ཡེ་ཤེས་། ངོ་བོ་ཀ་ནས་དག་པ། ལས་རླུང་གཟུང་འཛིན་གྱི་སྤྲོས་མཚན་དང་། དངོས་པོ་རང་བཞིན་གྱིས་གྲུབ་པས་སྟོང་ཞིང་བདག་མེད་པའི་སྤྲོས་བྲལ་འདུས༵་མ༵་བྱས༵་ཀྱི་ཡེ་ཤེས་ཆོས་སྐུ་ཆེན་པོ་སྟེ། ཐལ་འགྱུར་ལས། ངོ་བོ་ཀ་དག་ཡེ་ཤེས་ལ། །མ་རིག་པ་ཞེས་མི་སྲིད་ཅིང། །གང་དུའང་མ་ཕྱེ་ཆོས་ཉིད་ལ། །ཡེ་ཤེས་ཙམ་དུ་གྲུབ་པ་མེད། །ཞེས་གསུངས་པ་ལྟར་དང་༑ རང་བཞིན་ལྷུན་གྱིས་གྲུབ་པ་སྐུ་དང་ཞིང་ཁམས་ཡེ་ཤེས་ཡོན་ཏན་ཏེ་གསང་གསུམ་ཡོན་ཏན་རྒྱ་མཚོ་ཆོས་ཀྱི་དབྱིངས་དང་མཉམ་པར་བརྡལ་བའི་ནང་གསལ་ཐིམ་ལ་མ་རྨུགས་པའི་སྟོང་པ་ནམ་མཁའི་གཟུགས་ཅན། ཉི་མ་དང་ཟེར་ལྟར་བསལ་བཞག་མེད་པར་རང༵་བྱུང༵་དུ་ཡེ་ནས་གསལ་བ་སྟེ། ཐལ་འགྱུར་ལས། རང་བཞིན་ལྷུན་གྲུབ་ཡེ་ཤེས་ནི། །རྩལ་དང་ཡོན་ཏན་དཔག་མེད་པ། །རོལ་བ་ཙམ་དུ་སྣང་བ་ལ། །སྣ་ཚོགས་རྫོགས་པའི་གཞི་མའོ། །ཞེས་སོ། །/ ཐུགས་རྗེའི་རིག་པ་ཡེ་ཤེས་སུ་རྒྱས་པས་རྒྱ་ཆད་ཕྱོགས་ལྷུང་དང་བྲལ་བར་སྲིད་ཞི་ཀུན་གྱི་ཆོས་ཉིད་དུ་བཞུགས་པས་ཀློང༵་ཡང༵ས་པ་སྟེ། སྔ་མ་ལས། ཐུགས་རྗེ་ཀུན་ཁྱབ་ཡེ་ཤེས་ལས། །མི་བཟད་སྣ་ཚོགས་འཆར་བའི་སྒོ། །མཛད་པ་ལྟར་སྣང་ངོ་བོར་རྫོགས། །ཆོས་སྐུ་སྟོང་པའི་རང་བཞིན་ལ། །ཡེ་ཤེས་མཁྱེན་པ་རྫོགས་པའི་ཆ། །ཤུགས་ཀྱིས་སེམས་ཅན་རྣམས་ལ་འཆར། །འདི་མེད་འཁོར་འདས་ལྟེ་ཆད་པས། །མཁྱེན་པས་རིག་ཅིང་གསལ་བའོ། ། ཞེས་གསུངས་སོ། །/ དེ་ལྟ་བུའི་གཞི་གནས་ཀྱི་ཡེ་ཤེས་ངོ་བོ་སྤྲོས་མཚན་ལས་འདས་པས་རྟག་པའི་ཕྱོགས་མཐར་མ་ལྟུང་། རང་བཞིན་གསལ་བར་ལྷུན་གྱིས་གྲུབ་པས་ཆད་པའི་ཕྱོགས་མཐར་མ་ལྟུང་༑ ཐུགས་རྗེ་གསལ་སྟོང་གི་རིག་པ་ཀུན་ལ་ཁྱབ་པས་རྟག་ཆད་གཉིས་ཡིན་དང་། གཉིས་མིན་གྱི་ཕྱོག་མཐར་མ་ལྟུང་པས། མཐར་འཛིན་གྱི་ཕྱོགས་གང་ལས་གྲོལ་བའི་མཐའ་བྲལ་དབུ་མའི་ཡེ་ཤེས་ཏེ། མཐར་འཛིན་གྱི་ཕྱོགས་ཀྱིས་བརྗོད་འཛིན་དང་བྲལ་བས་བརྗོད༵་དུ་མེ༵ད་པ་སྟེ། རིག་པ་རང་གྲོལ་གྱི་རྒྱུད་ལས། མཐའ་བཞིའི་དྲི་མ་རང་སངས་ཉིད། །ཅེས་གསུངས་པ་ལྟར་རོ། །དེ་ལྟར་ན་ངོ་བོ་ཀ་དག་གི་ཡེ་ཤེས། སྟོང་གསལ་དབྱེར་མེད་ནམ་མཁའ་རྣམ་པར་དག་པ་ལྟ་བུ་དང་། རང་བཞིན་ལྷུན་གྲུབ་ཀྱི་ཡེ་ཤེས་རང་བཞིན་འོད་གསལ་དབྱེར་མེད་རྒྱ་མཚོ་རྙོགས་བྲལ་ལྟ་བུ་དང་། ཐུགས་རྗེ་ཀུན་ཁྱབ་ཀྱི་ཡེ་ཤེས་རིག་སྟོང་དབྱེར་མེད་ནོར་བུ་དྲི་མ་དང་བྲལ་པ་ལྟ་བུ་སྟེ། ཡེ་ཤེས་གསུམ་གྱི་རང་བཞིན་ལས་མ་འདས་པ་དེ་གཞིའི་ཆོས་ཉིད་ཅེས་བྱ་སྟེ། མུ་ཏིག་ཕྲེང་རྒྱུད་ལས། གནས་ལུགས་བསམ་གྱིས་མི་ཁྱབ་ཀྱང་། །ཡེ་ཤེས་རྣམ་པ་གསུམ་ཡིན་ནོ། །ཞེས་དང་། ཀློང་དྲུག་ལས། ཡེ་ཤེས་ཉིད་ནི་རྣམ་གསུམ་གྱི། །གཞི་ཡི་ཁྱད་པར་གསུམ་དུ་བསྟན། །ཞེས་གསུངས་སོ། །/ ཡེ་ཤེས་གསུམ་ལྡན་གྱི་གཞིའི་ཆོས་ཉིད་དེ་ཡང་མ་རྟོགས་འཁོར་བའི་གཞི་རུ་གནས་ཀྱང་། རང་ངོ་འཁོར་བའི་ཕྱོགས་སུ་མ་ལྟུང་པས་འདས་པའི་གཞི་རུ་རུང་བ་དང་། རྟོགས་པ་འདས་པའི་གཞི་རུ་གནས་ཀྱང་། རང་ངོ་འདས་པའི་ཕྱོགས་སུ་མ་ལྟུང་པས་འཁོར་བའི་གཞི་རུ་གྱུར་པས། འཁོར་འདས་ཀྱི་ཆོས་ཀུན་གྱི་སྤྱི་གཞི་གདོད་མའི་སངས་རྒྱས་ཉིད་བྱེ་བྲག་འཁོར་འདས་ཀྱི་ཆོས་ཐམས་ཅད་ཀྱི་གནས་ལུགས་སུ་བསལ་བཞག་དང་བྲལ་བར་བཞུགས་པས་འཁྲུལ་བ་འཁོར༵་ཆོས་ཀྱི་དྲི་མ་དང་། གཉེན་པོ་འདས༵་ལམ་གྱི་རྟོགས་པ་སྟེ་བྱེ་བྲག་སྤང་གཉེན་རྩོལ་བྱུང་གི་ལམ་གཉིས༵་ཀྱི༵་ཕྱོགས་དང་མཐུན་པར་བརྗོད་དུ་མེད་པས་མི༵ང་མེ༵ད་པ་སྟེ་འཁོར་འདས་གཉིས་ཀྱི་ཕྱོགས་དང་བྲལ་བར་གནས་སོ༵། །/ འོན་ཀྱང་འཁྲུལ་གྲོལ་འཁོར་འདས་ཀྱི་སྐྱོན་ཡོན་ཡང་། གཞིའི་གནས་ལུགས་མངོན་དུ་གྱུར་པ་དང་། མ་གྱུར་པ་ཙམ་ལས་བྱུང་བས་ལག་པའི་ལྟོ་རྒྱབ་ཙམ་དུ་གནས་ཏེ་གཞི་དོན་དེ༵་ཉིད༵་འཁྲུལ་མེད་དུ་ངོ་རང་ཐོག་ཏུ་ཤེས་ཤིང་རི༵ག་ནས་ཐག་གཅིག་ཐོག་ཏུ་ཆོད། གདེང་གྲོལ་ཐོག་ཏུ་བཅའ་ནུས་ན༵་ནམ་ཞིག་གཞི་དྲི་བྲལ་དུ་བྱས་པའི་སངས༵་རྒྱས༵་རང་ཆས་སུ་གནས་པ་ཡིན་ཏེ༵། མཐར་ཕྱིན་ལྷུན་གྲུབ་ཀྱི་ཡོན་ཏན་ཀུན་རང་སར་རྫོགས་པ་ཡིན་པས་སོ། །/ དེ་ལྟར་གཞིའི་བཞུགས་ཚུལ་ཇི་བཞིན་མ༵་རི༵ག་ཅིང་མངོན་དུ་མ་གྱུར་པ་ལས་གཟུང་འཛིན་ཀུན་ལྷན་གྱིས་འཁྲུལ་བའི་སྟོབས་རྙེད་ནས་སེམ༵ས་ཅན༵་རྣམས་རང་བྱས་ཀྱི་ལས་འབྲས་ཀྱིས་རང་ཉིད་མནར་ཏེ་འཁོ༵ར་བར༵་མཐའ་གཏུགས་མེད་དུ་སྔ་ཕྱི་མེད་པར་འཁྱ༵མས་པར་འགྱུར་ཏེ། རྣམ་འགྲེལ་ལས༑ མ་ཚང་མེད་རྒྱུ་དེ་ལ་ནི། །འབྲས་བུ་གང་གིས་ཟློག་པར་འགྱུར། །ཞེས་གསུངས་པ་ལྟར་རོ། །/ དེས་ན་ཀུན་ཏུ་བཟང་པོའི་གསང་བའི་ལམ་མཆོག་གི་བྱེད་པ་འདི་ལ་བརྟེན་ནས་མ་རིག་ལས་ཉོན་གྱི་གཞན་དབང་དུ་གྱུར་བའི་ཁམ༵ས་གསུམ༵་རིགས་དྲུག་གིས་བསྡུས་པའི་སེམ༵ས་ཅ༵ན་མཐའ་ཡས་པ་ཐམ༵ས་ཅ༵ད་ཀྱིས༵། ཀ་དག་བརྗོ༵ད་མེ༵ད་ཀྱི་ཡེ་གཞིའི༵་བཞུགས་ཚུལ་གྱི་དོན༵་ནམ་གནས་ལུགས་རྗེན་པར་རི༵ག་ཅིང་མངོན་དུ་འགྱུར་བར༵་ཤོག༵་ཅིག་ཅེས་པའོ། །/

གཉིས་པ་ལ། གྲོལ་ཚུལ་དངོས་དང་། གྲོལ་ནས་གཞན་དོན་མཛད་ཚུལ་གཉིས་ལས། དང་པོ་ནི། ཀུན་ཏུ་བཟང་པོ་ང་ཡིས་ཀྱང་། །སོགས་ཤོ་ལོ་ཀ་དྲུག་དང་ཚིག་རྐང་གཅིག་གིས་བསྟན་ཏེ།/ ཆོས་དབྱིངས་དྲི་བྲལ་གཉིས་ལྡན་གྱི་ཀློང་ལས་དུས་ཀུན་ཏུ་ལྡང་བ་མི་མངའ་བཞིན། རང་སྣང་ཡེ་ཤེས་ཀྱི་སྒྱུ་འཕྲུལ་བཟ༵ང་པོའི༵་བཀོད་པ་རིས་མེད་ལ་དབང་འབྱོར་བའི་འབྲས་ཆོས་འདི་དག་ཐོག་མའི་སངས་རྒྱས་ང༵་ཡི༵འམ་རང་ཉིད་ཀྱིས༵་ཀྱང༵་། རྩོལ་བཅས་སེམས་རྟོག་གི་ལམ་གྱིས་བླང་དོར་དགག་སྒྲུབ་ཀྱི༵་རྒྱུ་རྐྱེན༵་ལ་ལྟོས་འཆས་ནས་བྱུང་བའང་མིན། རྒྱུ་ལ་ལྟོས་པ་མེ༵ད་པར༵། རྒྱུ་མེད་རང་བྱུང་གི་རྟག་བདེན་དུ་གྲུབ་པའང་མ་ཡིན་མོད། འོན་ཀྱང་ཐོག་མའི་ཡེ་གཞི༵་ཀ་དག་གི་དབྱིངས་རུམ་དུ་ལྷུན་གྲུབ་གསལ་བའི་ཤེས་སྣང་གི་རང་གདངས་ཀྱི་ཡོན་ཏན་རབ་འབྱམས་ཀུན། གཞི་ལམ་གང་རུང་གི་དུས་སུ་མ་དག་རླུང་སེམས་གྱི་འཁྲུལ་ཆ་དང་བཅས་པ་དབྱིངས་སུ་སྡུད་ཅིང་ཤེས་རབ་རིག་པའི་ཡེ་ཤེས་གཉུག་མའི་ཡེ་རླུང་གི་ནུས་པ་སྟོབས་སུ་སྨིན་པ་ལས། ལྷུན་གྲུབ་གཞོན་ནུའི་བུམ་རྒྱ་རལ་ཏེ་ཕྱི་གསལ་དུ་ཤར་བའི་དབྱིངས་སྣང་དེ་ཡི༵་ོ ོན༵་གྱི་གནས་ཚུལ་སྟོང་སྣང་ནམ་མཁའི་གཟུགས་ཅན་། དེ༵་དག་ཉིད༵་ལ་ཐུགས་རྗེ་རིག་པ་རང་། མ་རིག་པའི་ཆར་སྐྱེས་ཙམ་དེས་ཁ་ཕར་ཕྱོགས་པ་ཙམ་ནས་གཞི༵་རང་གི་དབྱིངས་ལས༵་སྣང་བ་རང༵་བྱུང༵་དུ་ཤར་བ་ཡིན་པར་ཚུར་རིག༵་པའི་སྐད་ཅིག་མ་ལ་སྣང་བ་འདི་ཀུན། ཕྱི༵་རོལ་ནས་ཚུར་གྲུབ་པའི་ཡུལ་དང་། དེར་སྣང་རིག་པ་ནང༵་ནས་ཕར་གྲུབ་པའི་ཡུལ་ཅན་གྱི་འཛིན་པ་དང་། བདག་འདི་ནའོ། ། འདི་ཕ་གི་ནའོ་སྙམ་པའི་སྙེམ་བྱེད་ཀྱི་ཤེས་པ་དེ་ལས་མཆེད་པའི་ཡིད་དུ་འོང་མི་འོང་བར་མར་སྒྲོ་བཏགས་དང་། སྟོང་སྣང་ལ་དངོས་མཚན་དུ་ཞེན་པས་ཡོད་པ་སྟོང་སྣང་མེད་པར་རྟོག་པའི་སྐུར༵་འདེབས་ཏེ་སྒྲོ་སྐུར་སྣ་ཚོགས་པའི་བདག་ཉིད་ཅན་གྱི་ཀུན་བཏགས་ཀྱི་མ་རིག་པའི་བློ་སྐྱོན༵་གྱིས་མ་བསྒྲིབས་པས་སྒྲོ་སྐུར་མ༵་བཏགས༵་མ་བཏབ་པ་དང་།  དབྱིངས་ཀྱི་དེ་ཉིད་ལ་རྨོངས་ཙམ་པའི་དྲན༵་མེད༵་འཐིབ་རྨུགས་ཀྱི་རང་བཞིན་གྱི་བདག་ཉིད་གཅིག་པ་དང་། ལྷན་སྐྱེས་ཀྱི་མ་རིག་པ་མུན༵་པ༵་ལྟ་བུའི༵་དྲི༵་མས་མ༵་བསླད་མ་གོས༵་པ། དེ༵་ཡི་ཕྱིར༵། མ་རིག་འཛིན་པའི་འཆིངས་བ་ལས་གྲོལ་བར་འགྱུར་ཏེ། ཐལ་འགྱུར་ལས། གཞི་ལས་འཕགས་པའི་དབང་པོ་ཡིས། །རང་སྣང་རང་བཞིན་མེད་པར་ཤེས། །རྟོག་དཔྱོད་ཡིད་རྣམས་ཕྱིར་མ་ཤོར། །འགྱུ་བ་རང་ཐག་ཆོད་པའོ། །/ ཞེས་དང་།རང་བྱུང་བདེ་བ་འཁོར་ལོའི་རྒྱུད་ལས། ཉུགས་ཙམ་ལས་ནི་རིག་བྱུང་ན། །ཝལ་གྱིས་གསལ་ནས་སྒྲོ་སྐུར་བྲལ། །ཞེས་གསུངས་པ་ལྟར། རང་སྣང་རང་ངོ་ཤེས་པའི་ཟག་མེད་རང་བྱུང་གི་གཉེན་པོས། བྱེ་བྲག་རབ་ཏུ་འབྱེད་པ་ན། བྱེ་བྲག་ཕྱེད་ཐོག་དེ་ལས་གཉེན་པོ་གཞན་ལ་མི་ལྟོས་པར། རང༵་སྣང༵་གི་ཡོན་ཏན་ལ་འཛིན་འཁྲུལ་གྱི་སྐྱོན༵་གྱིས་མ༵་གོས༵་པར་འཁྲུལ་བ་ཆ་བཅས་ལས་གྲོལ་བའི་ཡེ་ཤེས་རྒྱས་པ་ཡིན་ཏེ། སྒྲོན་འབར་གྱི་རྒྱུད་ལས། གཞི་ཉིད་འབྲས་བུར་སྨིན་བྱེད་ཤེས་རབ་སྟེ། །ཤེས་རབ་སྐུ་རུ་སྨིན་པ་ཡི། །ངོ་བོ་ཉིད་ཀྱི་ཆོས་སྐུ་དེ། །ཡེ་ཤེས་ཆོས་ཀྱི་སྐུ་རུ་སྨིན། །དེ་ཡི་ཡེ་ཤེས་རྒྱུན་མ་ཆད། །སྐུ་དང་ཡེ་ཤེས་ལྷུན་གྲུབ་གསལ། །ཞེས་གསུངས་སོ༑༑  དེའང་དུས་གང་དུ་གྲོལ་ན། སློབ་དཔོན་བཱི་མ་ལས། ཐོག་མའི་ཀ་དག་བབ་ཀྱི་གཞི། །ངོ་བོ་ཅིར་ཡང་མ་གྲུབ་ལ། །རང་བཞིན་ཅིར་ཡང་སྣང་བ་ལ། །ཐུགས་རྗེ་ཅིར་ཡང་འཆར་བར་གྲོལ། །ཞེས་པ་ལྟར། ནང་དབྱིངས་ལྷུན་གྲུབ་ཀྱི་སྦུབས་རྒྱ་རལ་ཏེ་གཞི་ལས་འཕགས་ཏེ་གཞི་སྣང་མཐོང་བའི་དུས་སུ་གྲོལ། གང་གིས་གྲོལ་ན། དེ་ཉིད་ལས། དངོས་པོའི་གནས་ལུགས་མཁྱེན་པ་ལས། །རང་དོན་རྟོགས་ལས་འཁྲུལ་རྒྱུན་ཟད། །ཅེས་པ་ལྟར། རང་སྣང་ཡེ་ཤེས་ཀྱི་རོལ་བར་རྟོགས་ཤིང་སྣང་བ་དང་། གཞན་སྣང་དངོས་པོའི་མཚན་མ་ལས། བྱེ༵་བྲག༵་འབྱེད་པའི་ཤེས་རབ་ཀྱིས་གྲོལ། ཇི་ལྟར་གྲོལ་ན། གཞན་སྣང་ལས་བྱེ་བྲག་ཕྱེས༵་ཏེ༵་རང་སྣང་དུ་རྟོགས་པའི་སྒོ་ནས་གྲོལ༵༑ གང་ཞིག་གྲོལ་ན་གློ་བུར་གྱི་དྲི་མ་བྲལ་སྟོབས་ཀྱིས་གྲོལ་བ་གཞ༵ན་ལ༵ས་མ༵་བྱུང༵་བར་ཡེ་གྲོལ་གྱི་ཡེ་ཤེས་ཡོངས་གྲོལ་དུ་མངོན་དུ་བྱས་པ་ཙམ་མོ། །/ མུ་ཏིག་ཕྲེང་བ་ལས། ཀ་དག་དྲི་མ་བྲལ་བ་ཡི། གནས་ལུགས་ཐམས་ཅད་མངོན་སངས་རྒྱས། །ཞེས་པ་ལྟར་རོ། ། གནས་གང་དུ་གྲོལ་ན། རྒྱུད་ལས། གྲོལ་བ་དེ་ཉིད་ཐོག་མའོ། ། ཞེས་དང་། ཡེ་ནས་གནས་པའི་ཆོས་ཉིད་ལ། །ཤེས་བྱ་མངོན་དུ་གྱུར་པ་ན། །ཆོས་རྣམས་ཟད་པའི་མཐར་ཕྱིན་པའོ། །/ ཞེས་པ་ལྟར། རང༵་སར༵་གནས༵་པའི༵་ཐོག་མའི་ཀ་དག་གདོད་མའི་ནང་དབྱིངས་སུ་གྲོལ་ཏེ། ཤེས་རབ་ཀྱི་རླུང་ཐིམ་པས་ཤེས་རབ་མཁའ་ལ་འདེགས། མ་དག་འབྱུང་ཁམས་ཐིམ་པས་འབྱུང་བ་མ་ལ་ཞུ། གནས་སྐབས་ལམ་གྱི་ཡེ་ཤེས་ཐིམ་པས་ཡེ་ཤེས་དབྱིངས་སུ་ཐིམ། གདོད་མའི་ཡེ་ཤེས་དེ་ཐིམ་ལ་མ་རྨུགས། གསལ་ལ་རྟོག་མེད་ཡིན་ལ་བདག་མེད་པ། སོ་སོར་མ་འདྲེས་པ་ལ་རྣམ་རྟོག་གིས་གོ་མི་འབྱེད་པས་ཤེས་རབ་མཁའ་ལ་འཁྱིལ། དེ་ལྟར་ན་ཆོས་སྐུ་འགྱུར་མེད་རྡོ་རྗེ་ལྟ་བུའི་སྐུ། །ཡེ་ཤེས་འགགས་མེད་གཡུང་དྲུང་ལྟ་བུའི་ཚེ། །ཏིང་འཛིན་ཆད་མེད་བདུད་རྩི་ལྟ་བུའི་ཆུ། །དགོངས་པ་སྒྲིབ་མེད་ཉི་ཟླ་ལྟ་བུའི་འོད་དང་ལྡན་པས་རིག་པའི་རང་ས་ཟིན་པ་ཞེས་བྱ་སྟེ། ཡི་གེ་མེད་པའི་རྒྱུད་ལས། ཕྱིན་པ་མེད་པའི་གནས་སུ་ཕ་རོལ་ཕྱིན། །མཐོང་བ་མེད་པའི་སངས་རྒྱས་ཉག་གཅིག་མཐོང་། །ཞེས་པ་ལྟར་རྟོགས་པ་མངོན་གྱུར་གྱི་ཆོས་སྐུ། ཡང་དག་པར་རྫོགས་པའི་ཐོག་མའི་སངས་རྒྱས་མཐར་ཕྱིན་འབྲས་བུ་ལྷུན་གྲུབ་ཀྱི་སྦུབས་སུ་རང་བྱུང་ཀུན་བཟང་ཆོས་གསུམ་གྱི་བདག་ཉིད་ཅན་དུ་བཞུགས་པའོ། །/ དེ་ལྟར་ནང་དབྱིངས་སྟོང་པའི་ཡེ་ཤེས་ཀྱི་ཀློང་ལ། གསལ་བ་རང༵་རིག༵་གི་ཤེས་རབ་ཀྱིས་རང་སོ༵་ཟིན་ཏེ་གང་སྣང་ལ༵་ཆེད་འཛིན་མེད་པར་རང་ཡན་དུ་གཏོང་བའི་རྣལ་འབྱོར་ལས་མི་གཡེལ་བར་གནས༵་པ༵་ལ༵། ཆོས་ཉིད་ཀྱི་བར་དོའི་སྣང་ཆ་སྒྲ་འོད་ཟེར་གསུམ་གྱི་སྲིད༵་གསུམ༵་དུས་གཅིག་ཏུ་འཇི༵ག་པ་ལྟ་བུའི་སྣང་བ་ཤར་བ་ལ༵འང་སྒྲ་རྣམས་ཀུན་གཞི་མའི་སྒྲ་རུ་གོ་ནས། སྒྲས་མི་དངང༵ས། འོད་རྣམས་ཡེ་ཤེས་ལྔའི་རང་འོད་དུ་ཤེས་ནས་འོད་ཀྱིས་མི་འཇིགས། ཟེར་གྱི་སྣང་བ་རྣམས་ཀྱང་རིག་རྩལ་ཐུགས་རྗེའི་སྤྲུལ་པ་རུ་ཤེས་ནས་སྐྲག༵་པ་མེད༵་པའོ། །/ ལྷ་མི་སོགས་འཁོར་འདས་ཀྱི་ཞིང་ཁམས་ཀྱི་འབྱོར་བའི་འདོ༵ད་པའི་ཡོན༵་ཏན་རྣམ་ལྔ༵ས་བསྡུས་པ་ནམ་མཁའ་གང་བར་སྣང་བ་ལ༵འང་ཞེན་ཆ༵གས་ཀྱི་འཛིན་པས་བསླད་པ༵་མེད༵་པ་དང་། རྟོག༵་མེ༵ད་སྤྲོས་བྲལ་གྱི་ཡེ་ཤེས༵་མ་འགགས་པ༵་དེར་རང༵་བྱུ༵ང་རང་བབ་ཏུ་བསྐྱངས་ཏེ། བརྟན་པ་མཐར་ཕྱིན་ཐོབ་པ་ལ༵།  འཁོར་འདས་ཀྱི་སྣང་བ་དགའ་འཇིགས་ཀྱི་རང་བཞིན་ཅན་རྣམས་ལ་གདོ༵ས་པ་དང་བཅས་པའི༵་བེམ་ཆོས་ཀྱི་གཟུ༵གས་སྒྲ་སོགས་ཡུལ་ལྔའི་ཆོས་ཉིད་དང༵་འགལ་བར་ཤེས་ནས་དེ་དག་དགག་སྒྲུབ་བླང་དོར་ལ་རེ་བའི་ཉོན་མོངས་དུག༵་ལྔ༵འི་རྟོག་པའི་འགྱུ་འཕྲོ་རྩད་ནས་ཆད་དེ་མེད༵་པ་དང་།  དེ་ལྟར་ཡུལ་སྣང་ལ་འཛིན་པས་མ་བཅིངས་པར་འཛིན་མེད་རང་གསལ་གྱི་རི༵ག་པའི༵་ཡེ་ཤེས་གས༵ལ་ཆ༵་མ༵་འགགས༵་པར༵་ལྷན་ནེ་གནས་པ་ལས། ངོ༵་བོ༵་གཅི༵ག་ཏུ་གྱུར་ལ༵་ལྡོག་ཆ་ཙམ་གྱིས་ཕྱེ་བའི་ཡེ༵་ཤེ༵ས་ལྔ༵འི་མཁྱེན་པ་ཕྱོགས་མེད་དུ་རྒྱས་པར་འགྱུར། དེ་ལྟར་ཡེ༵་ཤེ༵ས་ལྔ༵་པོ༵་ཉིད་སྨི༵ན་ཅིང་རྒྱས་པ༵་ལ༵ས། ཡེ་ཤེས་ལྔ་དེའི་རང་སྣང་དུ་སྤྲུལ་སྐུའི་འཆར་གཞིའམ་སྤྲུལ་གཞིར་གྱུར་པའི་ཐོག༵་མ༵འི་སང༵ས་རྒྱས༵་རྒྱལ་བ་རི༵གས་ལྔ༵་དང་ཡུམ་ལྔའི་སྣང་བ་མཆེད་ཅིང་བྱུང༵་། དེ༵་ལས༵་ཀྱང་ཡེ༵་ཤེ༵ས་ཀྱི་རྩལ་མཐ༵འ་མེད་དུ་རྒྱ༵ས་པ༵འི་སྟོབས་ཀྱིས་དེའི་སྣང་བ་ཡང་ལྷག་པར་མཆེད་ནས། སང༵ས་རྒྱས༵་རིགས་ལྔ་ཡུམ་ལྔ་སེམས་དཔའ་ཡབ་ཡུམ་བཅུ་དྲུག་ཐུབ་པ་དྲུག་སྒོ་བ་ཡབ་ཡུམ་བརྒྱད་དེ་བཞི༵་བཅུ༵་རྩྭ་གཉིས༵་ཀྱི་དཀྱིལ་འཁོར་སྤྲོ་ཞིང་འབྱུང༵་། ཡེ༵་ཤེས༵་ལྔ༵་ཕྱོགས་མེད་དུ་རྒྱས་པ་ཡི༵་ཚེ་ན་ཡེ་སྣང་ཞི་བའི་དཀྱིལ་འཁོར་གྱི་རྩལ༵་ཁྲོ་བོར་ཤར༵་བས༵། གཉིས་འཛིན་གྱི་ཁྲག༵་འཐུང༵་བའི་དཔལ་ཆེན་ཧེ་རུ་ཀ་དྲུག༵་ཅུ༵་ཐམ༵་པ༵་ཡང་ལྷུན་གྲུབ་ཏུ་ཤར་ཞིང་འབྱུང༵་༑ དེ་ལྟར་འཁྲུལ་བ་དག་པ་དང་འཁྲུལ་མེད་ཀྱི་ཡེ་ཤེས་རྒྱས་པ་ལས། ཡེ་སྣང་རིས་མེད་དུ་མཆེད་པ་དེའི༵་ཕྱིར༵་གཞི༵་རང་བྱུང་གི་རིག༵་པ་ཡེ་ནས་འཁྲུལ༵་མ༵་མྱོང༵་བའི་ཀ་དག་གི་ཡེ་ཤེས་ཡེ་གྲོལ་གྱི་ཀློང་དུ་ཡོངས་གྲོལ་དུ་ཕྱིན་པ་ན། ཐོ༵ག་མའི༵་སང༵ས་རྒྱས༵་ཀུན་ཏུ་བཟང་པོ་ང༵་ཉིད་མངོན་དུ་གྱུར་པ་ཡིན༵་པས༵། དེས་ན་ཀུན་ཏུ་བཟང་པོ་ང༵་ཡི༵་དགོངས་གསང་ཟབ་མོའི་སྨོན༵་ལམ༵་མམ་རྟོགས་པའི་ལམ་འདི་ཉིད་གུས་རྟག་ཟུང་གིས་རང་རྒྱུད་ལ་བཏབ༵་ཅིང་བསྟེན་པའི༵་མཐུ་ཡིས༵། ཁམས༵་གསུམ༵་གྱི་གནས་སུ་ལས་ཉོན་གྱིས་དབང་མེད་དུ་འཁོར༵་བའི༵་སེམས༵་ཅན༵་རིགས་དྲུག་གིས་བསྡུས་པ་ཀུན་གྱིས༵། གཞི་རང༵་བྱུང༵་གི་རིག༵་པའི༵་ཡེ་ཤེས་ཡེ་སྣང་དང་བཅས་རང་ངོ༵་ཤེས༵་པ་ལ་བརྟེན་ནས༵། ཡེ༵་ཤེས༵་རང་སྣང་ཆེན༵་པོའི༵་འཁོར་ལོ་མཐའ༵་མེད་དུ་རྒྱས༵་ནས་དྲི་བྲལ་གདོད་མའི་བཙན་ས་ཉིད་ཟིན་ནུས་པར་ཤོག༵་ཅེས་པའོ། །ེ/

གཉིས་པ་གྲོལ་ནས་གཞན་དོན་མཛད་ཚུལ་ནི། ང་ཡི་སྤྲུལ་པ་སོགས་ཤོ་ལོ་ཀ་གཅིག་དང་རྐང་པ་གཉིས་ཀྱིས་བསྟན་ཏེ། རྟོགས་པ་མངོན་གྱུར་གྱི་ཆོས་སྐུ་ཀུན་ཏུ་བཟང་པོ་ང༵་ཡི༵་དབྱིངས་ཀ་དག་ཆོས་སྐུའི་ཞིང་ཁམས་དེ་ལས་མ་གཡོས་བཞིན་དུ་ལྷུན་གྲུབ་ཀྱི་སྒོ་ལས་སེམས་ཅན་གྱི་སྣང་ཚུལ་དང་བསྟུན་ཏེ་དོན་མཛད་པའི་ཕྲིན་ལས་ཅན་གྱི་ཐུགས་རྗེ་སྤྲུལ༵་པའི༵་སྐུ་དེ།དུས་སྲིད་པ་ཇི་སྲིད་དུ་གནས་པས་རྟག་པ་རྒྱུན༵་མི༵་ཆད༵་པ་གྲངས་ནམ་མཁའ་དང་མཉམ་པ། བྱེ༵་བ༵་ཕྲག༵་བརྒྱ༵་སྟེ་རིས་སུ་མ་ཆད་པ། བློས་གཞལ་བྱའི་ཡུལ་དུ་བགྲང་དུ་མེད་པས་བས༵མ་ཡས༵་པ་སྟེ་རྟག་ཁྱབ་ཀྱི་རང་བཞིན་ཅན་རྩོལ་སྟོབས་ཀྱིས་གསར་དུ་བསྐྲུན་པ་ལ་ལྟོས་པ་མེད་པར་རྩོལ་མེད་རང་ཆས་ལྷུན་གྲུབ་ཏུ་འབྱུང་བ་ཁོ་ནར་འགྱེད༵་ཅིང་སྟོན་པར་མཛད་པའོ། །/ དེའང་ངོ་བོ་སྐུ་རུ་བསྟན་ཏེ་ཆོས་སྐུ་ཡང་དག་པར་གྲུབ་པའི་སྐུ་དང་། དེ་ལ་ཐུགས་རྗེས་རྟག་ཏུ་ལོངས་སྤྱོད་པའི་ལོངས་སྤྱོད་རྫོགས་པའི་སྐུ་དང་། དེ་ཉིད་གདུལ་བྱའི་སྣང་ངོར་ཁམས་དབང་བསམ་པའི་སྐལ་བ་དང་མཐུན་པའི་གཟུགས་སྐུའི་རྣམ་རོལ་ཅིར་ཡང་འཆར་བའི་རྣམ་པ་ཐམས་ཅད་མཁྱེན་པའི་ཡེ་ཤེས་ཀྱིས་འགྲོ་བའི་དོན་མཛད་པ་སྤྲུལ་པའི་སྐུ་སྟེ། ཡི་གེ་མེད་པའི་རྒྱུད་ལས། སྐུ་ཡི་བཞུགས་ཚུལ་རྣམ་པ་གསུམ། །མཚན་མའི་ཆོས་ལས་གྲོལ་བའི་ཕྱིར། །རིས་ཅན་གཟུགས་སུ་མ་གྲུབ་སྟེ། །གསལ་བའི་རང་བཞིན་རྫོགས་པའི་ཕྱིར། །སྣང་བ་རང་བཞིན་མེད་པ་དང་། །གདུལ་བྱའི་རྒྱུད་རྣམས་སྦྱང་བའི་ཕྱིར། །མི་གཡོ་མཉམ་བཞག་ཆེན་པོར་བཞུགས། །ཞེས་གསུངས་པ་ལྟར་རོ། །/ རང་བཞིན་ཡེ་ཤེས་སུ་བསྟན་ཏེ། ཆོས་སྐུའི་ཡེ་ཤེས་གཞི་གནས་དོན་གྱི་ཡེ་ཤེས་ཁྱད་པར་གསུམ་ལྡན་གཞི་འབྲས་རིས་མེད་དུ་ཁྱབ་པ། ལོངས་སྐུའི་ཡེ་ཤེས་སྟོང་གསལ་དབྱེར་མེད་མ་འགགས་ཡངས་པ་ཆེན་པོ་ཡེ་ཤེས་ལྔའི་རང་བཞིན་ཅན། སྤྲུལ་སྐུའི་ཡེ་ཤེས་ཇི་ལྟ་བའི་གནས་ལུགས་དང་ཇི་སྙེད་པའི་རྣམ་བཞག་མཁྱེན་ཏེ་སེམས་ཅན་གྱི་སྐལ་བ་དང་འཚམས་པའི་དངོས་གྲུབ་སྟེར་བའི་བྱེད་པ་ཅན་ཏེ། ཐལ་འགྱུར་ལས། གཞི་ལ་གནས་པའི་ཡེ་ཤེས་ཀྱིས། །རང་བཞིན་ཤུགས་ཀྱིས་འཆར་གཞི་བྱེད། །མཚན་ཉིད་འཛིན་པའི་ཡེ་ཤེས་ཀྱིས། །རྐྱེན་གྱི་དག་པ་སྨིན་པར་བྱེད། །ཤེས་དང་ཤེས་བྱའི་ཡེ་ཤེས་ཀྱིས། །མོས་གུས་ཅན་ལ་དངོས་གྲུབ་སྟེར༑ ༑ཞེས་གསུངས་པ་ལྟར་རོ། །/ ཐུགས་རྗེ་མཛད་པ་ཕྲིན་ལས་སུ་བསྟན་ཏེ། དེ་ལྟར་སྐུ་དང་ཡེ་ཤེས་ཡོན་ཏན་ཐམས་ཅད་ཀྱང་འཁོར་བ་མ་སྟོང་བར་དུ་སེམས་ཅན་ལ་འཕྲལ་ཡུན་དུ་སྨིན་པའི་ཐབས་ཉག་གཅིག་ཏུ་སྨིན་ཅིང་མཛད་པ་ཡིན་ཏེ། ཐལ་འགྱུར་ལས། དེ་ལྟར་ཐུགས་རྗེའི་འཆར་ལུགས་ལས། །གདུལ་བྱའི་འགྲོ་བ་ཐ་དད་ལས། །འདུལ་བྱེད་སྐུ་ཡང་དེ་ཙམ་མོ། །ཞེས་གསུངས་སོ། ། དེ་ལྟར་མཛད་པ་ཐུགས་རྗེའི་རང་བཞིན་ཐུགས་རྗེ་ཡེ་ཤེས་ཀྱི་རང་བཞིན། ཡེ་ཤེས་སྐུ་ཡི་རང་བཞིན། སྐུ་གསུམ་ཆོས་སྐུའི་རང་བཞིན། ཆོས་སྐུ་ནི་སྐུ་ཐམས་ཅད་ཀྱི་སྤྱི་གཞི་ལྟ་བུ་སྟེ། ནོར་བུ་ཕྲེང་བཀོད་ལས། ཆོས་ཀྱི་སྐུ་ཡི་སྣང་བ་ལ། །སྐུ་གསུམ་སྣང་བ་དུས་གཅིག་རྫོགས༑ ༑ཞེས་གསུངས་པ་ལྟར་རོ། །/ དེ་ལྟར་ཆོས་སྐུའི་ངང་ནས་གདུལ་བྱ་གང༵་ལ༵་ཐབས་གང༵་གིས་འདུལ༵་བའི་ཐབས་སྣ༵་ཚོགས༵་ཉིད་སྟོན༵་པའང་སྤྲུལ་སྐུའི་མཛད་པ་ཡིན་ཏེ། མངོན་རྟོགས་རྒྱན་ལས། གང་གི་སྲིད་པ་ཇི་སྲིད་བར༑ ༑འགྲོ་ལ་ཕན་པ་སྣ་ཚོགས་དག །མཉམ་དུ་འཇུག་པའི་སྐུ་དེ་ནི། །ཐུབ་པའི་སྤྲུལ་སྐུ་རྒྱུན་མི་འཆད། །ཅེས་དང་། མཚན་བརྗོད་ལས། སངས་རྒྱས་ཀུན་གྱི་སྤྲུལ་པའི་སྐུ། །བྱེ་བ་དཔག་མེད་འགྱེད་པ་པོ། །ཞེས་དང་། ཕྱོགས་བཅུར་སྤྲུལ་པ་སྣ་ཚོགས་འགྱེད། །ཇི་བཞིན་འགྲོ་བའི་དོན་བྱེད་པ། །ཞེས་སོགས་གསུངས་པ་ལྟར། དོན་གཉིས་རྫོགས་པ་སངས་རྒྱས་ཉག་གཅིག་ཏུ་ཟད་པས། སེམས་ཅན་གྱི་དོན་ལ་གཅིག་ཏུ་དགོངས་པའི་སངས་རྒྱས་ཀུན་ཏུ་བཟང་པོ་ང༵་ཡི༵འམ་དེ་ཡི་སེམས་ཅན་གྱི་དཔལ་དུ་ཤར་བའི་ཐུགས༵་རྗེ༵་ཕྲིན་ལས་ཐམས་ཅད་ཀྱི་སྙིང་པོ་མཐར་ཐུག་དམ་པ། མདོ་རྒྱུད་ཀྱི་གདམས་པའི་ཉིང་བཅུད་གཅིག་ཏུ་དྲིལ་བ། དུས་གསུམ་རྒྱལ་བའི་དགོངས་སྨོན༵་བརྒྱ་ཕྲག་གི་ལམ་གྱི་སྐྱེལ་སོ་གཅིག་པུ། ཡང་གསང་བླ་མེད་རྫོགས་པ་ཆེན་པོའི་ལམ༵་མཆོག་འདི་ལ་བརྟེན་ནས་སྐུ་གསུམ་ལྷུན་གྲུབ་ཀྱི༵་ཡོན་ཏན་མཐར་ཕྱིན་མངོན་དུ་བྱས་ཏེ། ཁམ༵ས་གསུམ༵་གྱི་སྐྱེ་གནས་སུ་ཐོག་མེད་དུ་འཁོར༵་ཞིང་སྡུག་བསྔལ་གསུམ་གྱི་རྒྱས་རབ་ཏུ་བཅིངས་པའི༵་མཐའ་མེད་ཀྱི་སེམ༵ས་ཅ༵ན་འདི་རྣམ༵ས། འཁྲུལ་སྣང་རིགས༵་དྲུག༵་གི་ཉོན་མོངས་ལས་སྐྱེ་བ་གསུམ་སྟེ། རྒྱུ་འབྲས་གཉིས་ཆར་གྱིས་བསྡུས་པའི་ལམ་དང་། སྐྱེ་སྲིད་འཆི་སྲིད་བར་སྲིད་སྔོན་དུས་ཀྱི་སྲིད་པ་སྟེ་སྲིད་པའི་ལམ༵་བཞི་ནས༵་ཐོ༵ན་ཏེ་འཁོར་བ་དོང་ནས་སྤྲུགས་པའི་མཛད་པ་ལ་དབང་འབྱོར་ཐོབ་པར༵་ཤོག༵་ཅེས་པའོ། །/

གསུམ་པ་ལ་གཉིས་ཏེ། འཁྲུལ་ཚུལ་སྤྱིར་བསྟན་པ་དང་། དེ་བྱེ་བྲག་སོ་སོར་བསྟན་པ་དང་གཉིས་ལས། དང་པོ་ནི། དང་པོ་སེམས་ཅན་འཁྲུལ་བ་རྣམས་སོགས་ཤོ་ལོ་ཀ་གསུམ་དང་ཚིག་རྐང་གསུམ་གྱིས་བསྟན་ཏེ། ཐོག་མ་དང༵་པོ༵འི་གཞི་ལ་འཁྲུལ་བ་མེད་ཀྱང་སེམ༵ས་ཅ༵ན་གློ་བུར་བའི་འཁྲུལ༵་བ༵་རྣམ་གྲངས་མང་བའི་གཞན་དབང་དུ་གྱུར་པ་རྣམ༵ས་ནི། གཞི༵་ལ༵་གཞི་སྣང་ཤར་དུས། རང་སྣང་ཡེ་ཤེས་ཀྱི་རོལ་པའི་རིག་པ༵་རུ་མ༵་ཤར༵་བའི༵། རང་ངོ་མ་རིག་པས་ལུང་མ་བསྟན། མ་རིག་པའི་རྩ་བ་ཅན་དེས༵། གཞི་སྣང་ལ་རིས་སུ་བཅད་པས་སེམས་ཅན་འཁྲུལ་ཏེ། མུ་ཏིག་ཕྲེང་བ་ལས། ཁྱད་པར་ཆེན་པོའི་སྣང་བ་ལས། །ཡོད་དང་མེད་པ་གཉིས་བྱུང་སྟེ། །སྤྱི་ས་འཁྲུལ་གཞི་ཞེས་བྱ་སྟེ། །མ་རིག་ཉིད་དང་སྦགས་པའི་ཕྱིར། །ཤེས་བྱ་ཉིད་ཀྱང་དྲི་མར་སྣང་། །ཞེས་པ་དང་། གཞན་ཡང་དེ་ཉིད་ལས། ཆོས་སྐུ་ནམ་མཁའ་ལྟ་བུ་ལ། །གློ་བུར་སེམས་ཅན་སྤྲིན་གྱིས་བསྒྲིབས། །མ་འཁྲུལ་པ་ཡི་ཆོས་ཉིད་ཀྱང་། །བློ་ལ་འཁྲུལ་བའི་ཚུལ་དུ་སྣང་། །རྒྱུ་རྐྱེན་དང་བཅས་སྐད་ཅིག་མ། །ཞེས་གསུངས་པ་ལྟར་འཁྲུལ་བའི་རྒྱུ་རྐྱེན་གཉིས་ལས་རྒྱུ་མ་རིག་པ་གསུམ་ལས་དང་པོའི་མཆེད་གཞི་ལྟ་བུར་གྱུར་པའི་མ་རིག་པ་ནི། རྒྱུད་ལས། མ་རིག་པ་ནི་རྣམ་པ་གསུམ། ། བདག་ཉིད་གཅིག་པུའི་འཁྲུལ་རྩ་བྱས། །ལྷན་ཅིག་སྐྱེས་པས་རྟོག་པ་གཉིས། །ཀུན་ཏུ་བཏགས་པའི་ཡུལ་དུ་གྱུར། །ཞེས་གསུངས་པ་དང་། སློབ་དཔོན་བཱི་མ་ལས། རྒྱུ་ཞེས་ངེས་པར་བདག་ཉིད་གཅིག །མ་རིག་རྣམས་གྱི་དང་པོ་སྟེ། །དེ་ལས་ལྷན་ཅིག་སྐྱེས་པ་ཉིད། །ཡེ་ཤེས་དག་པའི་ལྟོས་ཕྱིར་སྣང་། །དེ་ཕྱིར་ཡུལ་སྣང་ཀུན་ཏུ་བཏགས། །ཞེས་པ་ལྟར་གྱི་མ་རིག་པ་དེ་གསུམ་ཡང་། གཞིའི་ཆོས་གསུམ་དང་འགལ་བར་གྱུར་པའི་མ་རིག་པ་གསུམ་ལས། དང་པོ་ངོ་བོ་སྤྲོས་བྲལ་གྱི་དོན་ལ་རྨོང་པ་ཙམ་གྱི་སྒོ་ནས་འགལ་བར་ཞུགས་པའི་མ་རིག་པ་སྤྲོས་བྲལ་མངོན་ཏུ་གྱུར་བའི་གཉུག་མའི་དྲན་ཤེས་སོགས་ཀྱི་ཡོན་ཏན་དང་བྲལ་ཞིང་། ཡུལ་ལ་ཅིར༵་ཡང༵་དྲན༵་སྣང་མེད༵་པར་འཐོ༵མ་མེ༵་རྨུགས་སེ་བ༵། དེ༵་ཀ༵་ཉིད་རྒྱུ་བདག་ཉིད་གཅིག་པའི་མ་རིག་པ་ཞེས་བྱ་སྟེ། ཀུན་ལྷན་གྱི་མ༵་རི༵ག་པ་དང་། ལས་ཉོན་འཁྲུལ༵་བའི༵་འཁྲུལ་སྣང་སྣ་ཚོགས་ཀྱི་རྒྱུ༵་རུ་གྱུར་པ་ཡིན་པས་སོ། །/ དེའང་དང་པོ་མ་རིག་པ་དེའི་ངང་ལས་རིམ་བཞིན་སྒྲ་འོད་ཟེར་གསུམ་གྱི་སྣང་བ་བར་སྣང་གང་བ་དུ་མ་བྱུང་བ་དེ་ལ་ཐོག་མར་ཡེངས་ཏེ་དཔྱོད་པ་བྱེད་པ་ན། བདག་དང་གཞན་ཡུལ་དང་ཡུལ་ཅན་དུ་སྣང་ཞིང་འཛིན་པའི་འཛིན་པ་དང་པོར་སྐྱེས་པ་ན། ཐོག་མར་ཡུལ་སྣང་དེ༵་དག་ལ༵་ཤིན་ཏུ་འཇིགས་ནས་ཧད༵་ཀྱིས༵་བརྒྱལ༵་ཞིང་འབོག་པར༵་འགྱུར།དེ་ལས༵་འཇིགས་པ་ཆེ་ཆུང་གི་བྱེ་བྲག་ལས། དངང༵ས་པ་དང་སྐྲག༵ས་པའི་ཤེས༵་པ༵་རིམ་གྱིས་མཆེད་དེ་ཟ༵་ཟི༵་ལ་ལོང་དུ་སྐྱེས་པར་འགྱུར༵་རོ། །/ སླར་ཡང་ཡུལ་གྱི་ཆོ་རོལ་དུ་མ་སྣང་བ་དེ༵་དག་ཀུན་ལ༵་སྔར་བཞིན་བདག་འདི་ནའོ། །/ ཕ་གི་ནི་ཕ་གི་ནའོ་སྙམ་པའི་བདག༵་གཞན༵་གཉིས་དང་། ཡིད་འོང་གི་གཉེན་དང་། ཡིད་དུ་མི་འོང་བའི་དགྲ༵་རུ་འཛི༵ན་པ་སྐྱེས༵། དེ་ལྟ་བུའི་གང་ཟག་གི་བདག་འཛིན་དེ་ལས་འདོད་ཆགས་ཞེ་སྡང་སོགས་རྩ་ཉོན་ཉེ་ཉོན་རྣམས་མཆེད་དེ། འཕེན་བྱེད་ཀྱི་ལས་ཡང་ཡང་གསར་དུ་གསོགས་ཤིང་། སྔོན་བསྐལ་པ་དུ་མ་ནས་བསགས་པའི་ལས་རྣམས་ལ་ཡང་སྲེད་ལེན་གྱིས་གསོས་བཏབས་ཏེ་ལས་ཀྱི་བ༵ག་ཆགས༵་ནུས་པ་མཐུ་ཅན་དུ་རིམ་གྱིས༵་རྒྱས་ཤིང་བརྟས༵་ཏེ།  འགྲུབ་བྱེད་ཀྱི་ལས་སུ་གྱུར་པ༵་ལས༵་འཁོར༵་བའི༵་རིགས་དྲུག་གི་སྐྱེ་གནས་སུ། འཕང་འབྲས་གྲུབ་འབྲས་རྣམས་ཀྱི་རྟེན་འབྲེལ་ལུགས༵་འབྱུང་དུ་གྲུབ་ནས་སུ༵་མྱ་ངན་དང་སྨྲེ་སྔགས་སོགས་སྡུག་བསྔལ་གྱི་ཕུང་པོ་ཆེན་པོའི་འཁྲུལ་འཁོར་གྱི་རྩིབས་སུ་དབང་མེད་དུ་འཇུག༵་པ༵་འདི་འབྱུང༵་བའོ། །/ སླར་ཡང་རྟེན་འབྲེལ་སྔ་མའི་འབྲས་བུ་སྡུག་བསྔལ་གྱི་གཞི་དེ༵་ལས༵་ཀྱང་ཆགས་སྡང་སོགས་ཉོན༵་མོངས༵་པ་དུག༵་ལྔ༵་རྣམ་གྲངས་དུ་མ་ནས་ཤུགས་དྲག་པོར་རྒྱས༵་ཏེ་འབྱུང་། དེ་འབྱུང་བ་ལས་ཉོན་མོངས་པ་དུག༵་ལྔ༵་དེས་བསགས་པའི༵་ལས༵་སྐད་ཅིག་རེ་རེར་ཡང་དུ་མ་ཞིག་ལས་ཀྱི་བགོ་གཞིའི་སྟེང་ལ༵་རྒྱུན༵་ཆད༵་མེད་པའི་ཚུལ་དུ་འབྱུང་སྟེ། རྟེན་འབྲེལ་གྱི་ལམ་གསུམ་སྔ་ཕྱིའི་གོ་རིམ་དང་བྲལ་བ་དེའི༵་ཕྱིར༵་ཉེས་མང་གི་མཚོན་དབལ་གཅིག་ཏུ་འཁོར་ཏེ་སངས་མེད་དུ་འཇོམས་པའི་སེམས༵་ཅན༵་རྣམས་ཀྱི་འཁྲུལ༵་སྣང་གི་ཉེས་པ་དེ་དག་གི་རྩ་བར་གྱུར་པའི༵་གཞི༵་ནི། སྔར་བསྟན་པའི་ངོ་བོའི་གནས་ཚུལ་མ་མཐོང་བའི་དྲན༵་མེ༵ད་རྨོངས་ཙམ་པའི་མ༵་རིག༵་པ་དེ་ཡིན༵་པས་རྒྱུ་རྩ་དེ་ཉིད་མ་ལྡོག་ན་སྡུག་བསྔལ་ཀུན་རྒྱུན་ཆད་མེད་ཡིན་པ་དང་། རྒྱུ་དེ་ལྡོག་ན་འབྲས་བུ་ཉེས་སྡུག་རྣམས་ངང་གིས་ལྡོག་པའི༵་ཕྱིར༵་ན། སང༵ས་རྒྱས༵་ཀུན་ཏུ་བཟང་པོ་ང༵་ཡི༵་དགོངས་པའི་མཐར་ཐུག་གི་ཆོས། སྨོན༵་ལམ་ཐམས་ཅད་ཀྱི་ཉིང་བཅུད་ཡང་གསང་རྫོགས་པ་ཆེན་པོའི་ལམ༵་ལ་བརྟེན་པའི་སྟོབས་ཀྱིས༵། སེམས་ཅན་ཀུན༵་གྱིས༵་རིག༵་པའི༵་ངོ་བོ་ཀ་དག་གི་དབྱིངས་ཉིད་རང༵་སར་ཤེས༵་ཤིང་མཐོང་ནུས་པར་ཤོག༵་ཅེས་པའོ། །/

གཉིས་པ་ནི། ལྷན་ཅིག་སྐྱེས་པ་སོགས་ཤོ་ལོ་ཀ་གཉིས་དང་རྐང་པ་གསུམ་གྱིས་བསྟན་ཏེ།/ དེ་ལྟར་འཁྲུལ་བ་རྒྱུ་མ་རིག་པ་གསུམ་དང་། རྐྱེན་བཞི་འཚོགས་པ་ལས་གྲུབ་པ་ཡིན་ན། སྔར་བསྟན་པའི་ངོ་བོ་སྤྲོས་བྲལ་ལ་རྨོངས་པ་བདག་ཉིད་གཅིག་པུའི་མ་རིག་པ་དེ་ལས་མཆེད་པའི་ལྷན་ཅིག་སྐྱེས་པའི་མ་རིག་པ་དང་། ཀུན་ཏུ་བརྟགས་པའི་མ་རིག་པ་གཉིས་ནི་རིམ་བཞིན། གཞིའི་རང་བཞིན་གྱི་ཆོས་དང་འགལ་བར་ཞུགས་ཏེ་རང་བཞིན་གྱི་ཡོན་ཏན་གྱི་ཆོས་ཕྱི་གསལ་དུ་སྣང་བ་དང་། ལྷན༵་ཅི༵ག་གམ་དེ་དང་ཆབ་གཅིག་ཏུ། གཞན་སྣང་དུ་ཤར་བའི་ཡེངས་འཁྲུལ་རང་སྐྱེས༵་ཏེ་བྱུང་བའི༵་མ༵་རིག༵་པ༵་དེ་ཉིད་ནི།གཞིའི་ངོ་བོའི་གནས་ཚུལ་ལ་རྨོངས་པའི་ཤེས༵་པ༵་དྲན༵་མེད་པ་དེ་ཀ་ཡུལ་སྣང་ལ་ཡེང༵ས་པའི་རང་བཞིན་དུ་གྱུ༵ར་པ༵་ཞིག་ཡི༵ན་ནོ། །/ དེ་ལས་ཐུགས་རྗེའི་རིག་པ་དང་འགལ་བར་ཞུགས་ཏེ་ཡུལ་དང་ཡུལ་ཅན་དུ་འཛིན་པའི་ངོ་བོར་སྐྱེས་ཏེ་གཟུང་འཛིན་སོ་སོར་སྒྲོ་སྐུར་སྣ་ཚོགས་ཀྱི་རང་བཞིན་ཅན་ཡུལ་སྣང་ཀུན༵་ལ་དགག་སྒྲུབ་ཏུ་བཏགས་ཤིང་དཔྱད་པའི༵་མ༵་རིག༵་པ༵་ཆོས་ཀྱི་བདག་འཛིན་ཉིད་འབྱུང་། དེ་ལ་བརྟེན་ནས་བདག༵་གཞ༵ན་གཉིས༵་སུ༵་དམིགས་ནས་རང་མཚན་དུ་གྲུབ་པར་འཛི༵ན་པའི་གང་ཟག་གི་བདག་འཛིན་འབྱུང་བར་འགྱུར་པ༵་ཡི༵ན་ནོ༑ ༑/ དེ་ལྟར་ལྷན༵་ཅིག་སྐྱེས༵་པའི་མ་རིག་པ་དང་། ཀུན༵་ཏུ་བཏགས༵་པའི་མ་རིག་པ་སྟེ། མ༵་རི༵ག་པ་དེ་གཉིས༵་དང་བདག་ཉིད་གཅིག་པའི་མ་རིག་པ་དང་གསུམ་འཁྲུལ་པའི་རྒྱུ་ཡིན་པར་མ་ཟད། རྐྱེན་བཞི་ལས་ཀྱང་རྒྱུའི་རྐྱེན་ཞེས་ཀྱང་བྱ་སྟེ། དཔེར་སྐྱེས་བུའི་བྱད་ཉིད་གཟུགས་བརྙན་བྱད་དུ་འཁྲུལ་བའི་རྒྱུའི་རྐྱེན་དུ་འགྱུར་བ་ལྟར། མ་རིག་པ་གསུམ་ལས་ཀྱང་། བདག་འཛིན་སོགས་ཉོན་མོངས་ལས་འབྲས་ཀྱི་འཁྲུལ་བ་འབྱུང་བའི་རྒྱུ་རྐྱེན་ཡིན་པས་སོ། །/ གཞི་སྣང་གི་སྣང་བའི་ཆོ་འཕྲུལ་རྣམས་ནི་དམིགས་པའི་རྐྱེན་ཡིན་ཏེ། དཔེར་མེ་ལོང་དུ་གཟུགས་བརྙན་སྣང་བ་དེ་བྱད་དུ་འཁྲུལ་བའི་དམིགས་རྐྱེན་ཡིན་པ་ལྟར། གཞིའི་སྣང་ཆ་རྣམས་ཀྱང་། དེ་གཞན་སྣང་གི་ དམིགས་འཛིན་གྱི་འཁྲུལ་བའི་དམིགས་རྐྱེན་དུ་འགྱུར་བ་ཡིན་པས་སོ། །/ དེ་ལྟར་ཡུལ་སྣང་དང་། དེ་ཡུལ་དུ་བྱེད་པའི་ཡུལ་ཅན་རྟོག་པ་གཉིས་འཚོགས་ཚེ་ཡུལ་ཅན་དེས། ཡུལ་ལ་འདི་དང་འདིའོ་ཞེས་སོ་སོར་དཔྱད་པའི་རྟོག་ པ་ནི་བདག་རྐྱེན་ཡིན་ཏེ། དཔེར་བྱད་དང་མེ་ལོང་གཟུགས་བརྙན་རྣམས་ལ་སོ་སོར་སྣང་ཞིང་རྟོག་པ་ནི། གཟུགས་བརྙན་བྱད་དུ་འཁྲུལ་བའི་བདག་རྐྱེན་ཡིན་པ་ལྟར། ཡུལ་གཞི་སྣང་དང་། ཡུལ་ཅན་དེ་ཡུལ་དུ་བྱེད་པའི་རྟོག་པས་རང་ཡུལ་ལ་དཔྱད་པ་ནི་བདག་འཛིན་སོགས་འཁྲུལ་བ་འབྱུང་བའི་བདག་པོའི་རྐྱེན་དུ་འགྱུར་བ་ཡིན་པས་སོ། །/ དེ་ལྟར་འཁྲུལ་བའི་རྒྱུ་རྐྱེན་བདག་རྐྱེན་དམིགས་རྐྱེན་གསུམ་འཚོགས་པ་ནི་འཁྲུལ་བ་འབྱུང་བའི་དེ་མ་ཐག་རྐྱེན་ཡིན་ཏེ། དཔེར་བྱད་བཞིན་གྱི་དེ་གསུམ་འཚོགས་པ་ནི། །གཟུགས་བརྙན་བྱད་དུ་འཁྲུལ་བའི་དེ་མ་ཐག་རྐྱེན་དུ་འགྱུར་བ་བཞིན་ནོ། །/ དེ་ལྟ་ན་མ་རིག་པ་ཉིད་སེམ༵ས་ཅ༵ན་ཐམས་ཅད་ཀུན༵་གྱི༵་འཁྲུལ༵་བའི་རྒྱུ་དང་རྐྱེན་ གཉིས་ཀར་འགྱུར་བའི་སྒོ་ནས་འཁྲུལ་གཞི༵་རྩ་བ་ཡི༵ན་པའི་ཕྱིར་ན། སང༵ས་རྒྱས༵་ཀུན་ཏུ་བཟང་པོ་ང༵་ཡི༵་དགོངས་སྨོན༵་གྱི་མཐར་ཐུག་ཨ་ཏི་རྫོགས་པ་ཆེན་པོའི་ལམ༵་གྱི༵་བྱེད་པ་ལ་བརྟེན་ནས༵། འཁོར༵་བར་རྒྱུ་བའི༵་སེམ༵ས་ཅ༵ན་རྣམས་ཀྱི་ཀུན་འབྱུང་འཁྲུལ་བའི་ཉེས་པ་ཐམས༵་ཅད༵་ཀྱི༵། རྩ་བར་གྱུར་བའི་དྲན༵་མེད༵་རྨོངས་ཤིང་འཐི༵བས་པའི༵་ཀུན་གཞི་མ་རིག་པའི་མུན༵་པ༵་སང༵ས་ཤིང་།  ཡུལ་སྣང་ལ་ཡེངས་ཏེ་སོ་སོར་བདག་གཞན་གཉིས༵་སུ༵་འཛིན༵་པའི༵་ཞེན་རྟོག་གི་ཤེས༵་པ༵་ཀུན་ལྷན་གྱི་མ་རིག་པ་ཉེས་པའི་རྩ་བ་ཅན་དག་གདོད་མའི་ནང་དབྱིངས་སུ་དེངས༵་བའི། རིག༵་པ༵་སྤྲོས་བྲལ་གཉུག་མའི་སྟོང་ཆེན་གྱི་རང༵་ངོ༵་རྗེན་པར་ཤེས༵་ཤིང་མཐོང་ནུས་པར༵་ཤོག༵་ཅེས་པའོ། །/

རྩ་བའི་ས་བཅད་གཉིས་པ་གཞི་མངོན་དུ་བྱས་ནས་འཁྲུལ་བ་ལྡོག་པའི་ལམ་བཤད་པ་ལ། སྨིན་གྲོལ་གྱི་ལམ་གཉིས་ལས་ཐོག་མར་སྨིན་བྱེད་དབང་གིས་རྒྱུད་སྨིན་པ་དང་། དམ་ཚིག་སྡོམ་པའི་སྲོག་རྩ་བརྟན་པ་གཞི་བཅས་པས། གྲོལ་བྱེད་ཀྱི་ལམ་འདིར་འཇུག་པ་ལ། ཐོག་མར་གང་སྒོམ་ཞིང་ལམ་དུ་བྱེད་པའི་ལམ་གྱི་ལྟ་བ་གཞི་དོན་ངོ་སྤྲོད་པའི་ངོ་སྤྲོད་མ་འཆུགས་པ་ཞིག་མ་ཐེབས་ན། བར་དུ་ལམ་སྒོམ་པའི་དུས་སུ་གོལ་ནོར་ཤོར་བའི་འཕྲེང་ལས་འདས་མི་ནུས་པས། འབྲས་བུའི་ཡོན་ཏན་ལས་རིང་དུ་བྱེད་པ་ཁོ་ན་ལས་མ་འདས་པས་གང་བསྒོམ་བྱའི་ལྟ་བ་ངོ་སྤྲོད་པའི་ཐབས་ཀྱང་གང་ཟག་གི་དབང་པོའི་བྱེ་བྲག་ལ་ལྟོས་ནས་དུ་མ་ཞིག་ཡོད་ནའང་། ཀུན་གཞི་ཆོས་སྐུར་མ་སོང་། ཡིད་ཡེ་ཤེས་སུ་མ་སོང་། སེམས་རིག་པར་མ་སོང་བའི་ཤན་འབྱེད་ཀྱི་གནད་གཟེར་རང་རྒྱུད་ལ་ལེགས་པར་ཐེབས་པ་ཞིག་ཐོག་མར་གལ་ཆེ་བས། ཀུན་གཞི་དང་ཡིད་སེམས་ཀྱི་རྙོགས་ཆ་ཕྲ་རགས་དང་བྲལ་བའི་ཆོས་སྐུ་རིག་པའི་ཡེ་ཤེས་ངོ་རང་ཐོག་ཏུ་འཕྲོད་དགོས་ཏེ། མུ་ཏིག་ཕྲེང་བ་ལས། སེམས་དང་ཡེ་ཤེས་ཁྱད་པར་ནི། །མཁས་པ་རྣམས་ཀྱིས་ཤེས་པར་བྱ། །ཞེས་དང་། ཀློང་གསལ་ལས། སེམས་དང་ཡེ་ཤེས་རང་ངོ་མ་ཕྱེད་ན༑ ༑ཉི་མ་སྤྲིན་ཕུང་གིས་བསྒྲིབས་པ་དང་འདྲ་སྟེ། ཕྱིར་སྣང་བའི་དོན་བྱེད་མི་ནུས་སོ། །ཞེས་དང་། ཐལ་འགྱུར་ལས། ཀུན་གཞི་དང་ནི་ཆོས་སྐུའི་གནད། །ཅེས་གསུངས་པ་ལྟར། ཀུན་གཞི་ནི་མ་རིག་པའི་ཁྱད་པར་དུ་བྱས་པ་ཡིད་སེམས་བག་ཆགས་དང་བཅས་པའི་རྟེན་གཞི་མཐར་ཐུག་གོ ། ཆོས་སྐུ་ནི་མ་རིག་པ་ལོག་པའི་ཁྱད་པར་དུ་བྱས་པ་སེམས་ཡིད་བག་ཆགས་དང་བཅས་པ་ཐམས་ཅད་ལས་རྣམ་པར་དག་པའི་སྤྲོས་བྲལ་གྱི་ཡེ་ཤེས་ཤིག་ཡིན་ཏེ། མུ་ཏིག་ཕྲེང་བ་ལས། ཀུན་གཞི་ཉིད་ནི་བསགས་པའི་ཕྱིར། །ཆོས་ཀྱི་སྐུ་ནི་ཟག་པ་ཟད། །སྟོང་ཞིང་གསལ་ལ་གསལ་ཞིང་ཁྱབ། །བསམ་པས་མ་སྦགས་དྲན་པ་སངས། །སྤྲོས་པ་ཉིད་དང་བྲལ་བ་སྟེ། །ཞེས་སོ། །/ སེམས་ནི་མ་རིག་པ་དང་མཚུངས་པར་ལྡན་པ་དྲི་མ་དང་བཅས་པའི་ཆོས། འཁོར་བ་རང་ག་མ། ཡེ་ཤེས་ཀྱི་ཉི་མའི་སྒྲིབ་བྱེད་སྤྲིན་ལྟ་བུ་དང་། ཡེ་ཤེས་ནི་ཆོས་སྐུ་དང་མཚུངས་པར་ལྡན་པ་དྲི་མེད། སེམས་ཀྱི་དྲན་བསམ་ལས་འདས་པའི་ཉི་མ་ལྟ་བུ་སྟེ། མུ་ཏིག་ཕྲེང་བ་ལས། སེམས་ནི་བག་ཆགས་ཀུན་གྱི་གཞི། །ལུས་ཅན་རྣམས་ཀྱི་དྲི་མ་ཡིན། །གཟུང་བ་ཡུལ་ལ་འཛིན་པ་སེམས། །དེའི་ཕྱིར་འཁོར་བའི་ཆོས་ཉིད་དོ། ། ཅེས་པ་ལྟར། རིག་པ་རང་གི་ཆོས་ཉིད་སྟོང་དབྱིངས་ལས་མི་འདའ་བས། སྤྲོས་བྲལ་གྱི་དབྱིངས་མངོན་དུ་བྱས་ཚེ་ཡེ་ཤེས་རིག་པར་རང་ཤུགས་ཀྱིས་འཆར། ཡེ་ཤེས་རིག་པར་འཆར་བ་དེ་ཡང་དབྱིངས་ལས་མ་འདས་པས་ན། སྤྲོས་བྲལ་དོན་གྱི་ཡེ་ཤེས་མངོན་དུ་བྱས་པ་ན། ཁྱབ་བྱེད་ཀུན་གཞི་དང་། ཁྱབ་བྱ་སེམས་གཉིས་རང་ཡལ་དུ་དེངས་པ་ཞིག་ཡིན་ཏེ། རྒྱུད་ལས། ཡེ་ཤེས་དྲན་གཞི་ཉིད་དང་བྲལ། །ཞེས་གསུངས་པས་ཀུན་གཞི་སེམས་ཡིད་ཀྱི་འཁྲུལ་ཆས་མ་བསླད་པའི། སྤྲོས་མེད་རྟོག་བྲལ་གྱི་ཡེ་ཤེས་དེའི་ངོ་རང་ཐོག་ཏུ་འཕྲོད་པ་ན། དེ་ལས་གཞན་པའི་ལམ་འཚོལ་བའི་ཐེ་ཚོམ་དང་བྲལ་བར་ཐག་གཅིག་ཐོག་ཏུ་ཆོད་འགྲོ། གང་དུ་ཐག་ཆོད་ཅིང་ངེས་ཤེས་འདྲོངས་ན༑ དེ་ཀའི་ངང་བོར་མེད་དུ་བསྐྱངས་ནུས་པ་འབྱུང་། དེ་འབྱུང་བ་ལས་གདེང་གྲོལ་ཐོག་ཏུ་བཅའ་ནུས་པ་ཡང་འབྱུང་བས། དེ་ལྟར་ན་གློ་བུར་ཐ་མལ་བའི་འཁྲུལ་བ་ཐལ་ཐོལ་འབྱུང་ཚེ། དེ་ཇི་ལྟར་གྲོལ་ཚུལ་གྱི་རིམ་པ་ཡང་། དུག་ལྔ་མ་སྤངས་ཡེ་ཤེས་ལྔར་གྲོལ་བའི་ལམ་བཤད་པ་ལ་ལྔ་ལས།                                               དང་པོ་འདོད་ཆགས་ཀུན་རྟོག་ཡེ་ཤེས་སུ་གྲོལ་ཚུལ་ནི། གཉིས་འཛིན་སོགས་ཤོ་ལོ་ཀ་བཞི་དང་རྐང་པ་གཉིས་ཀྱིས་བསྟན་ཏེ། ཉོན་མོངས་དུག་ལྔ་ལས་འདོད་ཆགས་ནི་སྣང་བའི་ཆ་ལས་འཁྲུལ་བར་བཤད་པས། ཡུལ་གྱི་སྣང་བ་ལ་ཡིད་དུ་འོང་ངམ་མི་འོང་། ཡིད་འོང་ཡིན་ནམ་སྙམ་པའི་བློ་རྩེ་གཉིས༵་སུ་འཛིན༵་པ་ཅན་གྱི་བློ༵་ནི༵་ཡིད་གཉིས་སམ་ཐེ༵་ཚོམ༵་ཞེས་བྱ་སྟེ༵།  དེ་ལྟ་བུའི་རྩ་ཉོན་དེ་ལས་ཡིད་འོང་དུ་སྣང་བ་རིམ་བཞིན་རྒྱས་པའི་ཆ་ནས་སྲེད་ཅིང་ཞེན༵་པའི་འཛིན་པ༵འང་དང་པོ་ཕྲ༵་མོ༵་ཙམ་ལས་མ་སྐྱེས་ན་ཡང་། དེ་ལ་གཉེན་པོ་མ་བསྟེན་པར་ཞེན་ཆགས་རང་ཤུགས་ཀྱིས་སྐྱེས༵་བཅུག་སྟེ་གོང་འཕེལ་དུ་གཏོང་པ༵་དེ་ལ༵།  ཆགས་ཞེན་གྱི་སྲེད་པའི་བག༵་ཆགས༵་ཕྲ་རིམ་ནས་གསོག་སྟེ་བག་ཆགས་འཐུག༵་པོ༵འམ་བརྟན་པོ་རུ་རི༵མ་གྱིས༵་བརྟས༵་ཤིང་རྒྱས་པར་འགྱུར་རོ། །/ དེ་ལྟ་ན་རོ་ཞིམ་བདའ་བའི་ཟ༵ས། བསགས་བསྲུང་བསྐྱང་བའི་ནོར༵༑ རིན་ཐང་ཆེ་བའི་རྒྱན་གོས༵་དང༵་། སྲ་ཡང་བདེ་བའི་གནས༵་དང༵་། རིང་ནས་འདྲིས་པའི་གྲོགས༵་བཤེས།  མངོན་མཐོའི་དཔལ་གྱི་འདོད༵་པའི་ཡོ༵ན་ཏན་ལྡ༵་སྟེ་འབྱོར་བ་རྣམས་དང༵་། གཞན་ཡང་སྙིང་དུ་བཅུགས་ཤིང་བྱམས༵་བརྩེས་ཕན་ཚུན་སྦྲེལ་བའི༵་གཉེན༵་འདུན་སྟེ། དེ་ལྟ་བུའི་ཡུལ་དེ་རྣམས་ཀྱི་ཉེས་དམིགས་མ་མཐོང་བར་ཡིད༵་འོང༵་གི་རྣམ་ལྡན་དུ་ཤར་ནས་ཆགས༵་ཤིང་ཞེན་པའི༵་འདོད༵་པས༵་ཆེས་ཆེར་གདུང༵ས་ཤིང་མནར་བར་འགྱུར་རོ༑ ༑/ དེ་ལྟ་བུའི་འདོད་པ་ཡུལ་དང་བཅས་པ་དེ༵་དག༵་ཟག་བཅས་འཇིག༵་རྟེན༵་གྱི་ཆོས་ཉེར་ལེན་གྱི་ཕུང་པོས་བསྡུས་པའི་སྡུག་བདེན་འཁྲུལ༵་བའི༵་རང་བཞིན་ཁོ་ན་ཅན་སྟེ༵། འཇིག་རྟེན་འདིར་ཡང་འདོད་པ་དེས་ངོམས་པ་མེད་པར་མ་ཟད་སྲེད་པ་ལྷག་པར་འཕེལ་ཏེ། སྲེད་ཡུལ་དེ་དག་གི་མིང་བརྡ་ཙམ་དང་། བརྗོད་བྱའི་ངོ་བོ་ཙམ་མམ་དོན་དེའི་སྤྱི་ཙམ་འཛིན་པ་ནི། གཟུང༵་བ་ཡུལ་གྱི་སེམས་དང་། ཡུལ་དེ་དག་གི་རྗོད་བྱེད་དང་བརྗོད་བྱའི་བྱེ་བྲག་གི་ཁྱད་པར་ཞིབ་མོར་འབྱེད་པ་ནི་འཛིན༵་པ་ཡུལ་ཅན་གྱི་སེམས་ཞེས་བྱ་ལ། དེ་ལྟ་བུའི་གཟུང་འཛིན་གྱི་སེམས་ཀྱི་ངོ་བོར་མཆེད་པའི་ཆགས་ཞེན་གྱིས་མནར་ཚབ་ཤིན་ཏུ་ཆེ་བ་དང་། ཆགས་སྲེད་དེས་བསགས་པའི་སེམས་པ་དང་བསམ་པའི་ལས༵་ཀྱི་རྣམ་གྲངས་ལ༵་ཟད༵་པའི་མཐའ༵་མེད༵་པར་སྐད་ཅིག་རེ་རེ་ནས་ཀྱང་ངང་གིས་བསགས་པ་དང་གསོག་པར་འགྱུར་རོ། །/ ཕྱི་མའི་དུས་སུ་ཡང་ཞེན༵་པ་དང་སྲེད་པའི༵་འབྲས༵་བུ༵་དེ་རྣམ་པར་སྨིན༵་ནས་དེ་ཉམས་སུ་མྱོང་བའི༵་ཚེ༵་ན། ཟས་སྐོམ་སོགས་ལ་རྐམ༵་ཆགས༵་གདུངས༵་པའི་སྡུག་བསྔལ་ལ་སྤྱོད་པའི༵་གྲོང་ཁྱེར་སེར་སྐྱ་ལྟ་བུའི་ཡི༵་དྭགས༵་ཀྱི་གནས་རྣམས་སུ༵། སྐྱེས༵་ནས༵་ཕྱིའི་སྒྲིབ་ཅན་དང་།ནང་གི་སྒྲིབ་ཅན་སྒོས་ཁུར་གྱི་སྒྲིབ་ཅན་ལྟ་བུར་བཀྲེས༵་སྐོམ༵་ཚ་གྲང་ངལ་འཇིགས་སོགས་ཡ༵་རེ༵་ང༵་བའི་སྡུག་བསྔལ་མི་བཟད་པ་དུ་མ་ཡུན་རིང་མྱོང་བར་འགྱུར་བའོ།།/ དེ་ལྟར་འཁྲུལ་བ་ཐ་མལ་དུ་ཤོར་བས་སྡུག་བསྔལ་བསྐྱེད་པ་དེ་ལྟ་ན། སངས༵་རྒྱས༵་ཀུན་ཏུ་བཟང་པོ་ང༵་ཡི༵་དགོངས་སྨོན༵་ཐམས་ཅད་ཀྱི་མཐར་ཐུག་སྙིང་པོ་དོན་གྱི་ཉེ་ལམ༵་འཁྲུལ་བ་མ་སྤངས་ཡེ་ཤེས་སུ་ཡེ་གྲོལ་གྱི་དགོངས་པ་ལ། གཉེན་པོ་དང་ཡུལ་དུས་གཞན་ལ་ལྟོས་པ་དང་བྲལ་བར་དྲི་མེད་གྱི་ཡེ་ཤེས་རང་ཉིད་རྗེན་ཕྱུང་བཅོས་མེད་རང་བབས་སུ་བསྐྱངས་པའི་ཐབས་མཁས་ཀྱི་འཕྲུལ་གསང་ཟབ་མོའི་མཐུ་བྱིན་གྱིས༵། འཁྲུལ་བ་རང་སར་དག་སྟེ། མུ་ཏིག་ཕྲེང་བ་ལས། སེམས་ཅན་འཁོར་བ་དེ་དག་ནི། །རང་གི་རྣམ་རྟོག་ལས་ཀྱིས་བཅིངས། །རང་བཞིན་མེད་ཅིང་གྲོལ་བར་ངེས། ། ཞེས་རང་གནས་ཀྱི་ཡེ་ཤེས་ལས་མ་གཡོས་པ་ལ་འཁྲུལ་བའི་སྟོབས་ནུས་དབང་དུ་བྱས་པའི་སྒོ་ནས་འཁྲུལ་བ་ལྟར་སྣང་ཙམ་ལས། རང་མཚན་པས་གོས་པ་མེད་པ་དང་ ། འཁྲུལ་བའི་རང་བཞིན་དབང་དུ་མ་གྱུར་པར་རིག་པའི་རང་མལ་ནས་ཡན་ཏེ་རྩལ་ཐོག་ཏུ་ཤོར་བ་ལས་འཁྲུལ་བའི་སྟོབས་ནུས་ཐོགས་མེད་རྙེད་དེ་འཇོམས་པར་གསུངས་པས། ལམ་མཆོག་འདིར་འཁྲུལ་གྲོལ་གྱི་ཚུལ། ཉན་རང་ལྟར་སྤོང་པ། སེམས་དཔའ་ལྟར་སྦྱོང་བ། བསྐྱེད་རྫོགས་ལྟར་བསྒྱུར་བ་ཕྱི་ལྟར་གཉེན་པོས་འདུལ་བ། སེམས་སྡེ་ལྟར་རང་ལུགས་སུ་འཇོག་པ། ཀློང་སྡེ་ལྟར་ཆོས་ཉིད་གཅིག་ཏུ་བྱེད་པ་ལྟ་བུས་དག་པ་མ་ཡིན་པར་རང་བཞིན་སེམས་ལས་འདས་པའི་ཡེ་ཤེས་རང་གནས་མངོན་དུ་བྱས་པ་དེ་ཙམ་གྱིས་འཁོར་བའི་སྲོག་མཁར་དུས་གཅིག་ལ་གཞོམ་ཐབས་རྨ་མེད་པ་སྟེ། ཉི་ཟླ་ཁ་སྦྱོར་ལས། དེ་བཞིན་ཉིད་ནི་མ་རྟོགས་ན། །རྣལ་འབྱོར་ལུས་དང་གྲིབ་མ་བཞིན། །དེ་ལས་དེ་ཉིད་རང་བྱུང་བས། །སྤངས་པས་སྤོངས་པ་མ་ཡིན་ནོ། ། དེ་བཞིན་སྦྱངས་པས་ཀྱང་ནི་མིན། །བསྒྱུར་བས་ཡང་ནི་མི་འགྱུར་རོ། ། ཞེས་ཆུའི་རིས་ལྟར་རང་གྲོལ་གྱི་གནད། དབང་པོའི་བྱེ་བྲག་གིས་འབད་པས་གྲོལ་བ་སྔར་འདྲིས་ཀྱི་མི་འཕྲད་པ་ལྟ་བུའི་གྲོལ་ཚུལ་ཞེས་རྣམ་རྟོག་གང་སྐྱེས་དེས་དབང་དུ་བྱས་ཀྱང་སླར་ཡང་དྲན་རྩོལ་གྱི་མཐུས་རང་གནས་ཀྱི་ཀློང་དུ་ཚུར་བཀུག་སྟེ་དེས་གྲོལ་བའོ། །/                                                                                                                     འབད་མེད་དུ་གྲོལ་བ་ལའང་གཉིས་ཏེ། དང་པོ་རྣམ་རྟོག་རང་གྲོལ་སོང་བ་སྦྲུལ་མདུད་གྲོལ་བ་ལྟ་བུའི་གྲོལ་ཚུལ་རྣམ་རྟོག་སྐྱེས་ཙམ་ནས་ཚུར་གཉུག་མའི་ཡེ་ཤེས་ཀྱི་སྟེང་དུ་རང་ཤུགས་ཀྱིས་བབས་ནས་གྲོལ་བའོ༑ ༑/ གཉིས་པ་ནི་རྣམ་རྟོག་ཕན་གནོད་མེད་པ་ཁང་སྟོང་དུ་རྐུན་མ་ཞུགས་པའི་གྲོལ་ཚུལ་རྣམ་རྟོག་ཐལ་ཐོལ་གང་བྱུང་ཡང་། དེ་དག་གིས་རང་གནས་ཆོས་ཉིད་ཀྱི་ཀློང་ལས་འཕྲོག་ནུས་མེད་པར་ཁོ་སྐྱེས་པ་ལྟར་སྣང་ཡང་སྐྱེ་བ་རང་མཚན་པས་སྟོང་སྟེ། སྐྱེས་ཙམ་ནས་རང་སར་གྲོལ་བའོ། །/ དེ་ལྟར་ན་སྔར་བསྟན་པའི་ཆགས་ཞེན་གྱི་ཡུལ་རྣམས་ལ་འདོད༵་ཅིང་ཆགས༵་པའི་སྲེད་ཞེན༵་དྲག་པོ་སྐྱེས་ཏེ་དེའི་དབང་དུ་གྱུར་པའི༵་སེམ༵ས་ཅ༵ན་རྣམ༵ས་ཀྱིས་ཀྱང་། ཐེག་པ་སྤྱི་ལྟར་གཉེན་པོ་གཞན་སྟོབས་ཀྱིས་འདོད༵་པ་ཆགས་ཞེན་གྱི་སྲེད་པའི༵་གདུང༵་བ༵་ཉིད་རང་རྒྱུད་ནས་ཕྱིར༵་སྤངས་པ་ལྟ་བུའི་རྩོལ་བཅས་ཀྱི་ངལ་ལས་ལ་ལྟོས་པའང་མ་ཡིན་པས་མ༵་སྤང༵ས་སྐྱེ་བོ་ཐ་མལ་བ་ལྟར་ཆགས་ཡུལ་གྱི་སྟེང་དུ། འདོད༵་ཅིང་ཆགས༵་པའི་ཆགས་སྲེད་ཀྱི་ཞེན༵་པ༵་རྒྱུན་ཆད་མེད་ལྟར་རྒྱ་འབྱམས་སུ་ཚུར༵་རང་རྒྱུད་ལ་བརྟེན་པ་ལྟ་བུའི་དང་དུ་ཡང་མ༵་བླང༵ས་ཏེ་མ་བསྒྲུབས་པར། འདོད་ཞེན་སོགས་ཤེས༵་པ༵་དེའི་གཉུག་མའི་རང་བཞིན་ནི་གློ་བུར་དུ་གྲོལ་བ་ལྟ་བུ་མིན་པར། ཡེ་ཐོག་མ་ནས་ཡེ་གྲོལ་གྱི་ངོ་བོར་བཞུགས་ཏེ། བརྟེན་པའི་གཞི། འབྱུང་བའི་རྩ་བ། གནས་པའི་མཚན་ཉིད་སོགས། སྐྱེ་འགག་ཅན་གྱི་གློ་བུར་དྲི་མའི་སྤྲོས་པའི་ཆོས་དང་བྲལ་བའི་སྤྲོས་བྲལ་སྟོང་པའི་དབྱིངས་དྲི་མེད་ཀྱི་ཡེ་ཤེས་ལ་བསྐྱལ་ནས་དག་བྱའམ་བྲལ་བྱའི་དྲི་མ་མེད་པས་བསྐྱལ་གཞི་ཀུན་དང་བྲལ་བའོ། །/ དེ་ལྟར་རང་ངོ་འཁྲུལ་ཆས་མ་བསླད་པའི་ཡེ་ཤེས་དེ་གློ་བུར་དྲི་མའི་གཤིས་སུ་འདུ་འབྲལ་སྤངས་ཏེ་དྲི་མའི་ཆོས་ཉིད་རང་ཡིན་པས། དྲི་མ་རང་གི་གཉེན་པོར། རང་གི་ཆོས་ཉིད་གཉུག་མ་རང་བྱུང་གི་ཡེ་ཤེས་སུ་རང༵་སར༵་བཅོས་མེད་དུ་ཀློད༵་དེ་མངོན་དུ་བྱས་པ༵་དེ་ཀ་ཡིས༵་གྲོལ་གྱི་གྲོལ་བྱེད་ཀྱི་གཉེན་པོ་གཞན་ལ་རག་ལས་པ་མེད་པས་གཉེན་པོ་དང་བྲལ་བའོ། / དེ་ལྟར་གྲོལ་བ་དེའང་ཆགས་སོགས་ཀྱི་དྲི་མའི་ཆོས་ཉིད་མངོན་དུ་བྱས་ཏེ་དེའི་ཕྱིས་སུ་གྲོལ་བ་ལྟ་བུ་མིན་པར།དྲི་མའི་གནས་ལུགས་མཐོང་བའི་སྐད་ཅིག་དང་པོ་རང་ལ་རི༵ག་པ༵་རང་གི་རང་སའི་རང་མལ་ཆོས་ཉིད་ཀྱི་ཡེ་ཤེས་དེ་རང༵་སོ༵་ཟིན༵་ཏེ་གཅེར་ཙམ་མམ་མཐོང་ཙམ་མངོན་དུ་བྱས་པའི་སྐད་ཅིག་དེ་ནས་གྲོལ་བས་སྣང་བ་སྣང་ཐོག་ཏུ་སྣང་བ་ཙམ་དང་། ཤེས་པ་འགྱུ་ཐོག་ཏུ་འགྱུ་བ་ཙམ་ནས་རང་གྲོལ་དུ་སོང་། མཐོང་སར་ཡལ་བའོ། །/ དེ་ལྟར་དྲི་མ་འདོད་ཆགས་ལྟ་བུ་གཅིག་ལའང་གནས་ལུགས་ཕྱོགས་ལྷུང་དང་བྲལ་བར་དྲི་མ་ཀུན་ལ་ཁྱབ་པའི་ཚུལ་གྱིས་བཞུགས་པས། དྲི་མའི་དབྱེ་བའི་གྲངས་དང་མཉམ་པའི་གཉེན་པོ་ཐ་དད་ལ་ལྟོས་པ་མེད་པར། རང་རང་གི་གཤིས་ལུགས་རྟོག་བྲལ་གྱི་ཡེ་ཤེས་གཅིག་པུ་དེའི་མཐུས་སྔར་བཞིན་གྲོལ་བར་གྱུར༵་ནས༵་གཅིག་ཤེས་ཡོངས་གྲོལ་དང། རྩོལ་བྲལ་ལྷུན་གྲུབ་ཀྱི་མན་ངག་ཞེས་བྱའོ༑ ༑/ དེ་ལྟར་ཡེ་གྲོལ་གྱི་ཡེ་ཤེས་རང་གི་ངོ་བོ་མཐོང་པ་ན། དེ་མཐོང་བའི་སྐད་ཅིག་དེ་ལ་གཅེར་གྲོལ་དུ་འགྲོ་བའི་གྲོལ་བ་དེའི་ངོ་བོ་ནི་སྐྱེ་འགག་དང་། གཅིག་ཐ་དད་ཡིན་མིན་སོགས་སྤྲོས་པའི་མཐའ་ལས་གྲོལ་པའི་ཆོས་ཉིད་ལས་མ་འདས་པ་ཁོ་ན་ཡིན་ཏེ། ཐལ་འགྱུར་ལས། ཡེ་ནས་གྲོལ་བས་བསྐྱལ་གཞི་མེད། །རང་གིས་གྲོལ་བས་གཉེན་པོ་མེད། །གཅེར་གྱིས་གྲོལ་བས་མཐོང་སར་ཡལ། །ཡོངས་སུ་གྲོལ་བས་འབད་པ་མེད། །ཅེས་གསུངས་པ་ལྟར། དེ་ལྟར་གྲོལ་བའི་ཡོན་ཏན་ལྔ་ལྡན་གྱི་སྒོ་ནས་འདོད་ཆགས་རང་སར་གྲོལ་བའི་སོ་སོར་ཀུན༵་རྟོ༵གས་ཤིང་མཁྱེན་པའི་ཡེ༵་ཤེས༵་ཉིད་མངོན་དུ་བྱས་ཏེ་ཐོབ༵་ནུས་པར༵་ཤོག༵་ཅེས་པའོ། །/

གཉིས་པ། ཞེ་སྡང་གསལ་བའི་ཡེ་ཤེས་སམ། མེ་ལོང་ཡེ་ཤེས་སུ་གྲོལ་ཚུལ་ནི། ཕྱི་རོལ་ཡུལ་གྱི་སྣང་བ་ལ་སོགས་ཤོ་ལོ་ཀ་གསུམ་གྱིས་བསྟན་ཏེ། ཞེ་སྡང་ནི་བསྐྱེད་པའི་རིམ་པ་ལས་འཁྲུལ་པར་བཤད་པས་ནང་སེམས་མེད་རླུང་མཁྲིས་སོགས་འདུ་བའི་ནད་དང་། ཕྱི༵་རོལ༵་གྱི་སེམས་མེད་འབྱུང་བཞིའི་གནོད་པ་སེམས་ཅན་དགྲས་གནོད་པ་སོགས་གནོད་སྐྱེལ་བའི་ཡུལ༵་རྣམས་ལ་དམིགས་ཏེ། སྔོན་ཕྱི་ད་ལྟ་རྣམས་སུ་འདི་ཉིད་ཀྱིས་བདག་ལ་གནོད་པ་བྱས་སོ་བྱེད་དོ་བྱེད་པར་འགྱུར་རོ་སྙམ་པ་ལྟ་བུའི་ཀུན་ནས་མནར་སེམས་པ་དགུའི་དངོས་པོ་ལས་ཡིད་དུ་མི་འོང་བའི་རང་བཞིན་གྱི༵་སྣང༵་བ༵་ཤར་ཏེ། དེས་བདག་ལ༵་། ཡིད་མི་བདེ་བའི་འཇི༵གས་སྐྲག༵་གི་ཤེས༵་པ༵་ཕྲ༵་མོ༵་འ༵གྱུ་ཞིང་བྱུང་ལ་དེའི་སྟོབས་ཀྱིས།  གནོད་ཡུལ་དེ་དག་ལ་དམིགས་པའི་ཞེ་སྡང༵་བའི༵་བག༵་ཆ༵གས་རིམ་པར་མཆེད་ཅིང་བརྟས༵་པ༵་ལས༵། གནོད་བྱེད་དགྲ༵་རུ་མཐོང་ཞིང་འཛི༵ན་པའི་ཞེ་སྡང་ཁོང་ཁྲོའི་བསམ་པའི་ཤུགས་སྟོབས་རྙེད་ནས། ཡུལ་དེ་དག་གི་ལུས་ལ་བརྡེག་པ་སྲོག་ལ་རྒོལ་བའི་བརྡེག༵་གསོ༵ད་ཀྱི་གནོད་སེམས་ཧྲ༵གས་པ༵་སྐྱེས༵་ཏེ་བསྐལ་པ་དུ་མའི་དགེ་རྩ་འཇོམས་པ། མཛའ་བཤེས་སྐྱོ་ཞིང་འཁོར་སྡུད་མེད་པ། ཉིན་མཚན་དུ་ལུས་སེམས་བདེ་བའི་འདུ་ཤེས་མེད་པས་འདོད་ཡོན་མི་མྱོང་བ་སོགས་རང་གཞན་ལ་ཚེ་འདིར་ཡང་སྡུག་བསྔལ་དུ་མའི་གནས་སུ་གྱུར་པ་དང་། ཕྱི་མར་ཡང་ཞེ༵་སྡང༵་དེའི་རྣམ་སྨིན་དང་རྒྱུ་མཐུན་སོགས་ཀྱི་འབྲས༵་བུ༵་སྨིན༵་པའི༵་ཚེ༵་ན། ཚ་གྲང་གི་དམྱལ༵་བར༵་ལྟུང་སྟེ་བཙོ༵་བསྲེ༵གས་བརྡེག་གཅོད་སོགས་ཚ་གྲང་གི་གནོད་པ་དུ་མ་འཁོར་མོ་ཡུག་ཏུ་སྤྱད་ཚེ་སྡུག༵་རེ༵་བསྔ༵ལ་ཞིང་འོ་རེ་བརྒྱལ་ཡང་མི་འདོད་བཞིན་དུ་མྱོང་བ་ལས་རང་བྱས་ཀྱི་ལས་ཀྱིས་དབང་མེད་བྱས་པ་ལ་ཐབས་ཅི་བྱར་ཡོད་དེ་གང་ཡང་བྱ་ཐབས་བྲལ་བའོ། དེ་ལྟར་ཞེ་སྡང་འཁྲུལ་བའི་ཉེས་དམིགས་ལ་བསམས་ཚེ། འདི་གནོད་བྱེད་ཆེ་ཤོས་སུ་སྣང་བས། འདི་ཡུལ་མེད་དུ་སངས་ཐབས་ཀྱི་གཉེན་པོ་མཐར་ཐུག་ནི་སང༵ས་རྒྱས༵་ཀུན་ཏུ་བཟང་པོ་ང༵་ཡི༵འམ་དེ་ཉིད་ཀྱི་སྨོན༵་ལ༵མ་དགོངས་མཁྱེན་གྱི་རྟོགས་པ་འོད་གསལ་རྫོགས་པ་ཆེན་པོའི་ལམ་གྱི་བྱེད་པའི་སྟོབས་ཀྱིས༵། སྲིད་པའི་ལམ་དུ་དབང་མེད་དུ་རྒྱུ་ཞིང་འགྲོ༵་བའི་མགྲོན་པོ་རིགས་དྲུག༵་གི་སྡུག་བསྔལ་དུ་མར་སྤྱོད་པའི་སེམ༵ས་ཅ༵ན་ཐམ༵ས་ཅ༵ད་ཀུན་གྱིས༵། དེ་ལྟར་ཉེས་རྒུད་དུ་མའི་རྩ་བར་གྱུར་བའི་རྒྱུ་ཚུལ་མིན་ཡིད་བྱེད་ཀྱིས་དྲངས་པའི་ཞེ༵་སྡང༵་དྲག༵་པོ༵་གློ་བུར་སྐྱེས༵་པའི༵་ཚེ༵། རྩོལ་བཅས་ཀྱི་ལམ་ལ་བརྟེན་ནས་སྤང༵་བར༵་ཡང་མི༵་བྱ༵་སྟེ་སྤང་པ་ཡང་མ་ཡིན། ཞེ་སྡང་ཐ་མལ་དུ་རང་དགར་སྐྱེར་བཅུག་པ་ལྟ་བུ་ཡང་མིན་པར་སྔར་ལྟར་ཞེ་སྡང་གི་ཆོས་ཉིད་རིག་པའི་ངོ་བོ་ཡེ་གྲོལ་གྱི་དབྱིངས་ལ་རང་བབས་རང༵་སར༵་ཀློད༵་པ་ལས་རང་གྲོལ་དུ་རིག་ངོ་མངོན་དུ་བྱས་པ་ཙམ་ལས་གྲོལ་ཏེ། རིག༵་པ༵་རང་གི་གནས་ལུགས་ལ་རང༵་སོ༵་ཟིན༵་པར་གྱུར༵་ནས༵། རང་གི་ཆོས་དབྱིངས་རང་ལ་གསལ༵་ཅིང་རིག་པའི༵་མེ་ལོང་ལྟ་བུའི་ཡེ༵་ཤེས༵་མངོན་དུ་གྱུར་ཏེ་ཐོབ༵་པར༵་ཤོག༵་ཅེས་པའོ༑ ༑/

གསུམ་པ་ང་རྒྱལ་མཉམ་ཉིད་ཡེ་ཤེས་སུ་གྲོལ་ཚུལ། རང་སེམས་ཁེངས་པར་གྱུར་པ་ལས་སོགས་ཤོ་ལོ་ཀ་གཉིས་དང་རྐང་པ་གསུམ་གྱིས་བསྟན་ཏེ།ཉོན་མོངས་པ་ང་རྒྱལ་ནི་ལྟ་བའི་ཆ་ལས་འཁྲུལ་བར་བཤད་པས་ང་རྒྱལ་བདག་ལྟ་ལས་བྱུང་ཞིང་།རང་གི་མངོན་མཐོའི་ཡོན་ཏན་རིགས་གཟུགས་ཐོས་པ་ལང་ཚོ་དབང་ཐང་སོགས་མཐོ་ཞིང་རྒྱས་པ་ལ་དམིགས་ནས་རྣམ་པ་རང༵་སེམ༵ས་ཁེང༵ས་པའམ་རྒྱགས་པ་ཉིད་སྐྱེས་ལ་དེ་སྐྱེས་པར༵་གྱུར༵་པ༵་ལས༵། རང་དང་ཡོན་ཏན་ན་མཉམ་པའི་གང་ཟག་གཞན༵་གྱི་ཡོན་ཏན་དེ་ལ༵་དམིགས་ནས་རྣམ་པ་དེ་ལས་བདག་ལྷག་འདོད་ཀྱི་འགྲན༵་སེམ༵ས་དང་དེའི་སྐྱོན་བརྗོད་འདོད་ཀྱི་སྨད༵་པའི༵་བློ༵་ངན་དེ་སྐྱེས་པ་ཡི་དབང་གིས་དང་༑ ཡང་རང་གི་ཡོན་ཏན་ལ་དམིགས་ཏེ་རྣམ་པ་གཞན་ལས་ལྷག་པར་འཛིན་པའི་ང༵་རྒྱལ༵་ཁེངས་ཤིང་དྲེགས༵་པའི་སེམ༵ས་སྟོབས་ཤུགས་དྲག་པོར་སྐྱེས༵་པ༵་ལས༵། བདག༵་ཡོན་ཏན་དམན་པ་དང་། མཉམ་པ་གཞན༵་དེ་དང་ལྷན་དུ་འཐབ༵་ཅིང་རྩོད༵་པའི་སྡུག༵་བསྔལ༵་དུ་མ་ལ་སྤྱོད༵་ནས་ཚེ་འདིར་ཡང་མནར་ལ། ཕྱི་མར་ཡང་ལས༵་ངན་དེའི༵་འབྲས༵་བུ༵་དངོས་སུ་སྨིན༵་པའི༵་ཚེ༵་དམྱལ་བའི་གནས་སུ་སྡུག་བསྔལ་ལ་ལོངས་སྤྱོད་དགོས་པར་མ་ཟད་གཞན་བསོད་ནམས་དགེ་བའི་རྣམ་སྨིན་གྱི་འབྲས་བུར་འདོད་པའི་ལྷ་ལྟ་བུར་སྐྱེས་སུ་ཆུགས་ཀྱང་དེར་སྐྱེས་བཞིན་པར་ཡང་མྱོང་བ་རྒྱུ་མཐུན་གྱི་འབྲས་བུ་ལ་མཐོ་རིས་ཀྱི་དཔལ་ལས་འཕོ༵ས་ཏེ་ངན་སོང་སོགས་སུ་ལྟུང༵་བའི་སྡུག་བསྔལ་ཤུགས་དྲག་མང་པོ་མྱོང༵་དགོས་ཀྱི་ལྷ༵་ལྟ་བུ་རུ༵་སྐྱེས༵་པའོ། །/ དེ་ལྟ་ན་འདི་ཕྱི་གཉིས་ཆར་ཉེས་པའི་གཞི་རྩར་གྱུར་པ་དེའི་ཕྱིར་ན་ཐོག་མའི་ས༵ངས་རྒྱས༵་ཀུན་བཟང་ང༵་ཡི༵་དགོངས་སྨོན༵་དམ་པ་ཨ་ཏིའི་ལམ༵་མཆོག་གི་མཐུ་བྱིན་གྱིས༵། ང་རྒྱལ་ཁེང༵ས་སེམ༵ས་ཀྱི་བློ་ངན་ཤུགས་དྲག་སྐྱེས༵་ཏེ་དབང་མེད་དུ་བྱས་པའི༵་སེམ༵ས་ཅ༵ན་རྣམས༵་ཀྱིས། ཁེངས་སེམས་ང་རྒྱལ་སྐྱེས་པ་དེའི༵་ཚེ༵་དེའི་ཆོས་ཉིད་རིག་པའི་ཡེ་ཤེས་སུ་ཤེས༵་པ༵་མ་བཅོས་རང༵་སར༵་ཀློད༵་དེ་བཞག་པ་ལས། རིག༵་པ༵་རང་མལ་དུ་རང༵་སོ༵་ཟིན༵་པར་གྱུར༵་ནས༵། སྟོང་གསལ་དབྱེར་མེད་མཉམ༵་པ་ཉིད༵་ཀྱི་ཡེ༵་ཤེས༵་མངོན་དུ་གྱུར་ནས་ཐོབ༵་པར༵་ཤོག༵་ཅེས་པའོ། །/ 

བཞི་པ།ཕྲག་དོག་དང་འགྲན་སེམས་བྱ་བ་ལྷུན་གྲུབ་ཀྱི་ཡེ་ཤེས་སུ་གྲོལ་བར་བསྟན་པ།གཉིས་འཛིན་བརྟས་པའི་བག་ཆགས་ཀྱིས༔ སོགས་ཤོ་ལོ་ཀ་གཉིས་དང་རྐང་པ་གཉིས་ཀྱིས་བསྟན་ཏེ། ཕྲག་དོག་ནི་མ་རྟོགས་པའི་ཆ་ལས་འཁྲུལ་བར་བཤད་པས།བདེན་ཞེན་དང་བཟང་ངན་སོགས་མཉམ་ཉིད་ཀྱི་དོན་མ་རྟོགས་པ་ལས་བདག་དང་གཞན་གཉིས་སུ་བཟུང་སྟེ་དེ་གཉིས༵་ཀྱི་ཡོན་ཏན་ལ་བཟང་ངན་གཉིས་སུ་འཛིན༵་པའི་བདག་དང་། བདག་གི་བའི་འཛིན་པ་རྒྱས་ཤིང་བརྟས༵་པའི༵་བག་ཆགས་འཐུག་པོ་བཞག་པའི་བག༵་ཆགས༵་དེའི་སྟོབས་ཀྱིས༵། བདག༵་ལ་བསྟོད༵་པ་དང་། གཞན༵་ལ་སྨོད༵་པའི་ཆགས་སྡང་གི་ཟུག༵་རྔུ༵་སེམས་ལ་བཏབ་པའི༵་ལས༵་འཇིག་རྟེན་ཆོས་བརྒྱད་དགག་སྒྲུབ་ལ་གཅིག་ཏུ་གཞོལ་ཏེ། དགྲ་ཟླ་ལ་འཐབ༵་རྩོད༵་འགྲན༵་སེམ༵ས་དང་། གཉེན་ཕྱོགས་ལ་ཞེན་སྲེད་ཀྱི་སེམས་བརྟས༵་ཤིང་རྒྱས་པ་ལས་ཚེ་འདིར་ཡང་མནར་ལ། ཕྱི་མར་ཡང་། དེ་ལྟ་བུའི་ཕྲག་དོག་དང་དེས་བསགས་པའི༵་ལས་དང་དེ་དག་གི་ཀུན་སློང་དང་བཅས་པའི་དབང་ལས༵་མྱོང་བ་རྒྱུ་མཐུན་དང་སྐྱེས་བུའི་བྱེད་འབྲས་ནི། གསོ༵ད་གཅོད༵་ཀྱི་སྡུག་བསྔལ་གྱིས་མནར་བའི་ལྷ༵་མིན༵་གྱི་གནས༵་སུ༵་སྐྱེས༵་པ་དེའི་སྐབས་སུ་ཡང་སྨིན་ཏེ། ལྷ་མིན་གྱིས་ལྷ་རྣམས་དང་འགྲན་རྩོད་པའི་ཕྲག་དོག་གིས་ཡིད་གདུངས་པ་སོགས་སྡུག་བསྔལ་བར་འགྱུར་བའོ། །/ རྣམ་སྨིན་གྱི་འབྲས༵་བུ༵་ཚ་གྲང་གི་དམྱལ༵་བའི༵་གནས༵་སུ༵་ལྟུང༵་སྟེ་སྡུག་བསྔལ་མྱོང་བའོ།།གཞན་གྱི་ཟས་ལ་རེ་བའི་བྲན་དང་སེམས་གླེན་པ་ལུས་མདོག་ཉམས་པ་མི་སྡུག་པའི་མིའི་ལུས་ལེན་པར་ཡང་འགྱུར་རོ། །/ དེ་ལྟར་འདི་དང་ཕྱི་མར་ཉེས་པའི་རྩ་བ་ཡིན་པ་དེ་ལྟ་ན་ཐོག་མའི་སངས༵་རྒྱས༵་ང༵་ཡི༵་གསང་གསུམ་ཡོན་ཏན་གྱི་གཏེར་མཛོད་དམ་པ་ཐུགས་སྨོན༵་ཐམས་ཅད་ཀྱི་སྐྱེལ་སོ༑ ཐེག་པའི་རྩེ་རྒྱལ་གྱི་ལམ༵་མཆོག་ཉིད་ཀྱི༵་མཐུས།  སེམས་ཅན་འགྲན༵་སེམ༵ས་འཐབ༵་རྩོད༵་ཀྱི་ལས་རྣམས་ལ་ངང་གིས་འཇུག་པའི་རྒྱུ་རྩ་གཅིག་པུ་ཕྲག་དོག་དེའི་བག་ཆགས་བརྟས༵་ཤིང་ནུས་སྟོབས་སྨིན་པའི་ཚེ། ཕྲག་དོག་རང་དགར་སྐྱེས་ཏེ་དགྲར༵་འཛིན༵་གྱི་སེམས་བྱུང་རྒྱལ་དུ་གཏོང་བའང་མི༵་བྱ༵་སྟེ་བྱས་པ་མ་ཡིན། སྤྱི་ལྟར་བཅོས་མའི་ལམ་གྱི་བྱེད་པས་སྤང་བ་ལའང་ལྟོས་པ་མིན་པར། ཕྲག་དོག་རང་གི་གནས་ཚུལ་ཀ་དག་སྤྲོས་བྲལ་ཐིག་ལེ་ཉག་གཅིག་ཏུ་རང༵་སར༵་ཀློད༵་པ་ལས། གཉུག་མའི་ཤེས༵་པ་ཐུགས་རྗེ་རིག་པའི༵་ཡེ་ཤེས་ཀྱི་རང༵་སོ༵་ཟིན༵་པར་གྱུར༵་པ་ཡི་སྒོ་ནས༵། འབད་མེད་ལྷུན་གྲུབ་ཀྱི་ཕྲིན༵་ལས༵་ཐོགས༵་མེད་དུ་མངའ་བའི་བྱ་བ་གྲུབ་པའི་ཡེ༵་ཤེས༵་ཉིད་མངོན་དུ་གྱུར་བར་ཤོག༵་ཅེས་པའོ། །/  

ལྔ་བ། གཏི་མུག་རྟོག་མེད་ཆོས་དབྱིངས་ཡེ་ཤེས་སུ་གྲོལ་ཚུལ། དྲན་མེད་བཏང་སྙོམས་ཡེངས་པ་དང༔ སོགས་ཤོ་ལོ་ཀ་གཉིས་ཀྱིས་བསྟན་ཏེ། མ་རིག་པ་ནི་གཞི་འཁྲུལ་རྟོག་གི་ཆ་འཛིན་པ་དང་གཏི་མུག་ཤེས་རབ་རིག་པ་ལས་ལོག་ཙམ་གྱིས་འཁྲུལ་བར་བཤད་པས། དེ་ལྟ་བུའི་མ་རིག་པ་དེའང་གཞིའི་རིག་པ་རང་ངོ་མ་ཤེས་པས་དྲན༵་མེད༵་རང་ལ་གཞན་དུ་འཁྲུལ་བའི་རྨོངས་པ་རྩ་བ་སེམས་ཀྱི་མ་རིག་པ་དང་། སྣང་ཡུལ་གྱི་ངོ་བོ་རང་མཚན་མེད་པ་མ་ཤེས་པས་བཏང༵་སྙོམས༵་ཀྱི་རྨོངས་པ་འཁྲུལ་བ་ཡུལ་གྱི་མ་རིག་པ་གཞི་སྣང་གི་རྐྱེན་ལས་འཁྲུལ་བ་ཐོ་ཡོར་མིར་འཁྲུལ་བ་ལྟ་བུའི་ཤེས་པ་ཡེ༵ངས་པའི་རྨོངས་པ༵་འཁྲུལ་གཞི་གཞིའི་མ་རིག་པ་དང༵་། རིག་པའི་ངོ་བོ་ལ་བདག་མེད་བཞིན་དུ་དེར་འཐིབ༵ས་ཏེ། རྣམ་པ་བདག་ཏུ་རྨོངས་པ་འཛིན་པ་རྟོག་པའི་མ་རིག་པ་དང༵་། ལམ་མིན་ལ་ལམ་དུ་འཁྲུལ་བའི་རྨུག༵ས་པ།གཉེན་པོ་དུག་ཏུ་སོང་ནས་གྲོལ་དུ་མི་སྟེར་བ་བཅོས་མ་ལམ་གྱི་མ་རིག་པ་དང༵་། རང་བཞིན་འོད་གསལ་བའི་དོན་བརྗེད༵་དེ་མ་ཤེས་པ༵་མི་ཤེས་རྨོངས་པའི་མ་རིག་པ་དང༵་། དེ་ལྟ་བུའི་མ་རིག་པ་དང་དེའི་ཆར་གཏོགས་པའི་དབང་ཤེས་དང་ཡིད་ཤེས་རགས་པ་ནང་དུ་སྡུད་པས་བརྒྱལ༵་སེམས་གཉིད་འཐུག་གི་སེམས་དང༵་། ཆོས་ལ་འཇུག་ཏུ་མི་སྟེར་བའི་སྦྱོར་བ་མེད་པའི་ལེ་ལོའམ་ཕྱི་བཤོལ་གྱི་ལེ༵་ལོ༵་སྟེ། དེ་ལྟ་བུའི་ཆོས་དང་ཆོས་མིན་གྱི་གནས་ཚུལ་ལ་རྨོངས་པའི་གཏི༵་མུག༵་དང༵་། དེས་དྲངས་པའི་ལས་ཉོན་རྣམས་ཀྱི་འབྲས༵་བུ༵་གཞན་སྟོབས་ཀྱི་མགོན་སྐྱབས༵་དང་བྲལ་ཞིང་རང་སྟོབས་ཀྱིས་ཐར་དུས་མེད༵་པའི་འཁོར་བའི་སྡུག་བསྔལ་སྤྱི་དང་བྱེ་བྲག་ལོག་པར་ལྟུང་བའི་བྱོལ༵་སོང༵་དུད་འགྲོའི་གནས་སུ་བླུན་རྨོངས་བཀོལ་སྤྱོད་བཀྲེས་སྐོམ་ཚ་གྲང་སོགས་སྡུག་བསྔལ་དུ་མར་སྤྱོད་དེ་དུད་འགྲོའི་སྐྱེ་གནས་ནས་དུད་འགྲོར་སྐྱེས་པ་དང་། དེ་ནས་ཀྱང་དམྱལ་བ་ཡི་དྭགས་སོགས་ངན་སོང་གི་གནས་རྣམས་སུ་བརྒྱུད་དེ་འཁྱམ༵ས་པར་འགྱུར་རོ། །/ དེ་ལྟར་ན་སངས༵་རྒྱས༵་ཀུན་ཏུ་བཟང་པོ་ང༵་ཡི༵་དགོངས་པའི་མཐར་ཐུག སྨོན༵་བྱའི་དགོས་གནད། ལམ༵་གྱི་སྐྱེལ་སོ་འདིའི་མཐུ་བྱིན་གྱིས༵། སེམས་ཅན་རྣམས་ཀྱི་ཤེས་རྒྱུད་ལ་བྲལ་མ་མྱོང་པའི་ཉེས་ཚོགས་འཁྲུལ་འཁོར་གྱི་ཕུང་པོའི་རྩ་བ་གཏི༵་མུག༵་བྱིང༵་ཞིང་འཐིམ་པའི༵་རྨོངས་པའི་མུན༵་པ་མངོན་གྱུར་དུ་སྐྱེས་པ༵་དེའི་གནས་ལུགས་རང་བྱུང་རིག་པའོ་ཡེ་ཤེས་ཀྱི་དབྱིངས་ལ༵། ཐུགས་རྗེའི་རིག་པ་རྩོལ་མེད་རང་བཞག་གི་དྲན༵་པ༵་མ་བཅོས་རང་སར་གསལ༵་བའི༵་ཤེས་རབ་ཀྱི་གདང༵ས་མངོན་སུམ་རྗེན་པར་ཤར༵་ནས༵། སྤྲོས་མཚན་ལས་འདས་པའི་སྤྲོས་བྲལ་རྟོག༵་མེ༵ད་ཀ་དག་ཆོས་དབྱིངས་ཡེ༵་ཤེས༵་མངོན་དུ་གྱུར་ནས་ཐོབ༵་པར༵་ཤོག༵་ཅེས་པའོ། །/

གསུམ་པ་དྲི་བྲལ་འབྲས་བུའི་ཡོན་ཏན་ཇི་བཞིན་མངོན་དུ་བྱ་ཚུལ་བསྟན་པ་ནི། ཁམས་གསུམ་སེམས་ཅན་ཐམས་ཅད་ཀུན༔ སོགས་ཤོ་ལོ་ཀ་གཉིས་དང་རྐང་པ་གཉིས་ཀྱིས་བསྟན་ཏེ། གཞི་ཀ་དག་སྤྲོས་བྲལ་ནང་གསལ་དབྱིངས་ཀྱི་ཡོན་ཏན་རྒྱ་མཚོའི་བདག་ཉིད་ཅན་དེ་དང་།མཐར་ཕྱིན་འབྲས་བུ་དྲི་བྲལ་གྱི་དབྱིངས་ཆེན་ཕྱི་གསལ་སངས་རྒྱས་ཀྱི་ཡོན་ཏན་བསམ་མི་ཁྱབ་པའི་རང་བཞིན་ཅན་གཉིས་སྟོང་པ་སྤྲོས་བྲལ་གྱི་ཡེ་ཤེས་ཡོན་ཏན་ཐམས་ཅད་ཀྱི་བདག་ཉིད་དུ་བཞུགས་པ་རང་གི་ངོ་བོ་ལ་འཁྲུལ་གྲོལ་གང་དུ་ཡང་བྲི་གང་མེད་པར་འཁྲུལ་བྲལ་དག་པའི་ཡོན་ཏན་ཉག་གཅིག་གི་བདག་ཉིད་ཡིན་པར་མཉམ་པས་ན། ཁམས་གསུམ་མ་དག་འཁྲུལ་བའི་སེམ༵ས་ཅན༵་དམན་པ་ཐམས༵་ཅད༵་ཀུན༵་གྱི། ཐོག་མའི་ཀ་དག་འཁོར་འདས་ཀྱི་ཆོས་ཀུན༵་གྱི་སྤྱི་གཞི༵་དེ་རང་གི་ངོ་བོའི་ཆ་ནས་འགྱུར་མེད་ལྷུན་གྲུབ་ཀྱི་རང་བཞིན་ལས་འབྲས་བུ་སང༵ས་རྒྱས༵་ཀུན་ཏུ་བཟང་པོ་ང༵་ཡི་ཡོན་ཏན་གྱི་ཆོས་རྣམས་དང༵་སྐལ་བ་མཉ༵མ་པར་བཞུགས་པའོ། །/ འོན་ཀྱང་འཁྲུལ་བས་དབང་མེད་དུ་བྱས་པའི་སེམས་ཅན་རྣམས་ལ། དྲན༵་མེད༵་རྨོངས་པའི་དྲི་མ་དང་བཅས་པས་འཁྲུལ༵་པ་དང་གྲོལ་བའི༵་སྤྱི་གཞི༵་རུ༵་སོང༵་བ་ལས། རང་གི་ཡོན་ཏན་གྱི་ཆོས་ལ་དབང་བསྒྱུར་བའི་སྐལ་བ་མེད་པར་འཁྲུལ་བའི་རང་དུས་ད༵་ལྟའི༵་སྐབས་འདིར་ཐོག་མེད་ནས་བསམ་སྦྱོར་ཕྱིན་ཅི་ལོག་གི་དབང་གིས་སྙིང་པོའི་དོན༵་དང་དགོས་པའི་གཙོ་བོ་གང་ཡང་མེད༵་པར་སྡུག་བསྔལ་འབའ་ཞིག་གི་རྒྱུ་འབྲས་ཀྱི་ལས༵་ལ༵་ལོངས་སྤྱོད༵་དེ། རྒྱུ་དུག་ལྔས་བསླང་བའི་འཁོར་བའི་གནས་དྲུག་ཏུ་འཕེན་པའི་ལས༵་དྲུག༵་གིས་འཕང་འབྲས་སྤྱི་དང་བྱེ་བྲག་གི་སྡུག་བསྔལ་གྱི་འཁྲུལ་འཁོར། རྨི༵་ལམ༵་རྫུན་རིས་ཀྱི་འཁྲུལ༵་བའི་སྣང་བ་དང་འདྲ་བ༵་འདི་བྱུང༵་བའོ། །/ ནམ་ཞིག་ཟག་མེད་རང་ངོ་ཤེས་པའི་དགེ་ཚོགས་ཀྱི་མཐུས་གཞི་དྲི་བྲལ་དུ་སོང་བ་དང་མཉམ་དུ་མཐར་ཕྱིན་འབྲས་བུའི་ཡོན་ཏན་རྒྱ་མཚོའི་བདག་ཉིད་དུ་མངོན་དུ་གྱུར་པ་ལ་ཀུན་ཏུ་བཟང་པོ་ང༵་ཉིད་ཅེས་བྱའོ།།དེ་ལྟར་ཀ་དག་ཡེ་གྲོལ་གྱི་ཡེ་ཤེས་གློ་བུར་འཁྲུལ་རྨོངས་ཀྱི་དྲི་མ་དང་བྲལ་བ་དེ་ནི༵་དག་པ་གཉིས་ལྡན་གྱི་སངས༵་རྒྱས༵་སྐུ་གསུམ་ཡོན་ཏན་ཕྲིན་ལས་རྒྱ་མཚོའི་བདག་ཉིད་ཅན་དུ་མཐར་ཕྱིན་པའི་ཡོན་ཏན་གྱི་ཆོས་ལ་དབང་བསྒྱུར་ཐོབ་པར་བཞུགས་པ་ནི་བསྐལ་པ་གྲངས་མེད་པའི་ཆེས་གྲངས་མེད་པ་ཉིད་ཀྱི་གོང་རོལ་ནས་ཀྱང་མངོན་དུ་བྱས་ནས་ཀུན་ཏུ་བཟང་པོའི་ཡ་མཐའ་ཐུག་པ་མེད་པས་ཐོག༵་མེད༵་ཅེས་བྱའོ།།/ དེ་ལོངས་སྐུ་དང་སྤྲུལ་སྐུའི་དུས་ལས་ཐོག་མ་ཆོས་སྐུའི་དུས་ཡིན། སླར་ཡང་འཁོར་བ་ཇི་སྲིད་གནས་ཀྱི་བར་དུ་འགྲོ༵་དྲུག༵་གི་སེམས་ཅན་མཐའ་མེད་པ་རྣམས་འདུལ་པའི་སླད་དུ་དག་མ་དག་གི་སྤྲུལ༵་པའི་མཛད་པ་སྣ་ཚོགས་སྟོན་པ༵་ནི་ནམ་མཁའ་དང་མཉམ་པ་ཁོ་ནའོ། །/ དེ་བས༵་ན་མཐའ་མེད་པའི་སེམས་ཅན་རྣམས་འདུལ༵་བའི༵་ཕྱིར༵་དུ། སངས་རྒྱས་ཀུན༵་ཏུ༵་བཟང༵་པོའི༵་ཐུགས༵་བསྐྱེད་དགོངས་སྨོན༵་ཐམས་ཅད་ཀྱི་སྙིང་པོ་འོད་གསལ་རྫོགས་པ་ཆེན་པོའི་ལམ༵་མཆོག་འདིའི་མཐུ་བྱིན་གྱིས༵། མཁའ་དང་མཉམ་པའི་སེམས༵་ཅན༵་སྐྱེ་བོའི་ཚོགས་ཐམས༵་ཅད༵་གཅིག་ཀྱང་མ༵་ལུས༵་པར༵་རང་གནས་ཀྱི་ཡེ་ཤེས་མངོན་དུ་བྱས་ཏེ། དོན་གྱི་འོག་མིན་ཆོས༵་ཀྱི༵་དབྱིང༵ས་ཀྱི་ཕོ་བྲང་དང་རང་སྣང་འོག་མིན་ལྷུན་གྲུབ་སྟུག་པོ་བཀོད་པའི་ཞིང་ཁམས་རྣམས་སུ་སངས༵་རྒྱས༵་ཏེ་སྟོབས་བཅུའི་ཡོན་ཏན་གྱི་ཕུང་པོ་ལ་དབང་བསྒྱུར་ཐོབ་པར་ཤོག༵་ཅེས་པའོ། །/

རྩ་བའི་ས་བཅད་གསུམ་པ། སྨོན་ལམ་གྱི་གཞུང་ཐོས་པ་དང་བཀླག་པའི་ཕན་ཡོན་ལ། རྫོགས་ཆེན་གྱི་ལམ་ལ་བརྟན་པ་ཐོབ་པའི་རྣལ་འབྱོར་པས་བསམ་པས་ཇི་ལྟར་སྨོན་པ་དང་སྦྱོར་བ་ཚིག་ཉན་ཀློག་བྱས་པའི་ཕན་ཡོན་དངོས་དང་། དུས་གནད་བསྟན་པ་གཉིས་ལས།                                                                                                                   དང་པོ་ནི། ཨེ་མ་ཧོ༔ ཕྱིན་ཆད་རྣལ་འབྱོར་སྟོབས་ཆེན་གྱིས༔ སོགས་ཚིག་རྐང་ལྔས་བསྟན་ཏེ་ཨེ༵་མ༵་ཧོ༵་ཞེས་པ་འཆད་འགྱུར་གྱི་ཕན་ཡོན་ལ་ངོ་མཚར་བའི་ཚིག་ཏུ་བྱས་པའོ། །/ དུས་སྙིགས་ཕྱི་མའི་དུས་སུ་འབྱུང་བའི་ཕྱིན༵་ཆད༵་སྐལ་དམན་གྱི་དོན་དུ་ལམ་འདིའི་རྣལ༵་འབྱོར༵་གྱི་ཉམས་ལེན་ལ་བརྟན་པའི་སྟོབས༵་ཕུལ་བྱུང་ཐོབ་པའི་རྟོགས་པ་ཆེན༵་པོའི་རྣལ་འབྱོར་པས་སེམས་ཅན་ལ་སྨན་པའི་ཐུགས་འདུན་གྱིས༵། འཁྲུལ་མེད་རང་བྱུང་གི་རིག་པའི་རང་གསལ་གྱི་ཧུར་ཆ་བཏོན་ནས། དུས་གསུམ་རྒྱལ་དང་སྲས་ཀྱིས་ཕན་ཡོན་བསྐལ་པར་བརྗོད་ཀྱང་གཏུགས་པ་མ་མཆིས་པའི་གཞི་ལམ་འབྲས་གསུམ་གྱི་སྨོན༵་ལམ༵་གྱི་གཞུང་ཡོན་ཏན་སྟོབ༵ས་ཆེ༵ན་གྱི་རང་བཞིན་ཅན་འདི༵་བརྗོད་དེ་སྨོན་ལམ་འདི་བཞིན་བཏབ༵་པར་བྱས་པ༵་ཡི༵ས། སྨོན་ལམ་སྒྲོག་པའི་ཚིག་འདི༵་རྣ་བས་ཐོས༵་པ་ཙམ་གྱིས་ཀྱང་། དེ་ཐོས་པའི་སེམས༵་ཅན༵་ཐམ༵ས་ཅད༵་ཀུན༵། སྐྱེ་བའི་ཕྲེང་བ་རིང་པོར་བརྒྱུད་པ་ལ་མི་ལྟོས་པར། སྐྱེ༵་བའི༵་ཕྲེང་བའི་རིམ་པ་གསུམ༵་ཙམ་བརྒྱུད་ནས༵་མངོ༵ན་པར་སང༵ས་རྒྱས༵་པར་གསུངས་ན།དེ་ལས་གཞན་འདི་བཞིན་ཉམས་སུ་བླངས་ཏེ་སྒོམ་སྒྲུབ་བྱས་པ་ལ་ཕན་ཡོན་རྒྱ་ཆེར་འབྱུང་བ་སྨོས་མ་དགོས་པའོ། །/

གཉིས་པ་ནི། གནས་སྐབས་འཇིག་རྟེན་དུ་དུས་གནད་ལེགས་ཉེས་ཀྱི་ལྟས་སུ་ཤར་བའི་ཉི༵་ཟླ༵་གཟའ༵་ཡིས༵་ཟིན༵་པའི༵་དུས་འབྱུང་བའམ༵། རི་དང་བར་སྣང་ལས་སྒྲ་ཆེན་ལྡིར་བའི་ཚེ་དང༵་། ས༵་གཡོ༵ས་འབྱུང༵་བའི༵་དུས་སམ༵། ལྷོ་བྱང་དུ་ཉི༵་མ༵་ལྡོག༵་པར་འགྱུར༵་བ་དང་། སྔ་ཕྱི་ལོ༵་འཕོ༵་བའི་དུས༵་རྣམས་སུ། སྨོན་ལམ་འདེབས་པ་པོ་རང༵་ཉིད༵་ཀུན༵་ཏུ་བཟང༵་པོར༵་བསྐྱེད༵་ཅིང་གསལ་བཞིན། ཡུལ་སྐྱེ་བོའི་ཚོགས་དུ་མ་འདུས་པའི་ཕྱོགས་ཀྱི་སྐྱེ་བོ་ཀུན༵་གྱིས༵་ཐོས༵་བཞིན་པར༵། སྨོན་ལམ་འདི༵་བརྗོད༵་ན༵། དུས་དང་བསམ་སྦྱོར་རྣམ་དག་ནང་འདོམས་པ་ལས། ཁམས༵་གསུམ༵་གྱི་འགྲོ་བའི་སྐྱེ་བོ་སེམ༵ས་ཅན༵་ཐམས༵་ཅད༵་ལ༵་དངོས་བརྒྱུད་ཅི་རིག་པར། རྣལ༵་འབྱོར༵་དེ༵་ཡི༵་ཐུགས་བསྐྱེད་རྣམ་པར་དག་པ་དང་། སྨོན༵་ལམ༵་མཐུ་བཙན་པའི་སྟོབས་ཀྱིས༵། གནས་སྐབས་འཁོར་བ་རགས་པའི་སྡུ༵ག་བསྔལ༵་རྒྱུ་བཅས་ཀྱི་གཉེན་པོ་རང་སྐལ་གྱི་དབང་བོ་དང་འཚམས་པའི་ལམ་རིམ་བཞིན་སྐྱེས་ཏེ། སྡུག་བསྔལ་རིམ༵་གྱིས༵་བྲལ༵་ནས༵་ཀྱང༵་། མཐར༵་ཐུག༵་ལམ་ཐམས་ཅད་ཀྱི་མཐར་ཐུག་གི་ཐེག་པ་འདི་ནས་ཀུན་གཞི་ཆ་བཅས་ལས་གྲོལ་བའི་རྣམ་པ་ཐམས་ཅད་མཁྱེན་པ་སངས༵་རྒྱས༵་ཀྱི་གོ་འཕང་རིན་པོ་ཆེ་ཐོབ༵་པར༵་འགྱུར་བར་བསྟན་པའོ། །/ དེ་ལྟ་བུའི་ཕན་ཡོན་ཇི་སྐད་བཤད་པ་དེ་རྣམས་ཀྱང་། ཚུལ་བཞིན་གེགས་མེད་དུ་སེམས་ཅན་ལ་འབྱོར་ནུས་པར་ཡང་ཤོག༵་ཅེས་པའོ།།








