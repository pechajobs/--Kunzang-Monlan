ཀུན་བཟང་སྨོན་ལམ་གྱི་ཁྲིད།བྱང་གཏེར་དགོངས་པ་ཟང་ཐལ་ལས་བྱུང་བའི་ཀུན་བཟང་སྨོན་ལམ་གྱི་བཀའ་ཁྲིད།དེ་ལ་གང་བཤད་པར་བྱ་བའི་ཆོས་ནི། བྱང་གཏེར་ཐུགས་རྗེ་ཆེན་པོ་དགོངས་པ་ཟང་ཐལ་དུ་བསྟན་པའི་རྒྱུད་ལས་སངས་རྒྱས་ཀུན་ཏུ་བཟང་པོའི་སྨོན་ལམ་གྱི་འགྲེལ་པ་ཞེས་བྱ་བའི་གཞུང་འདི་འཆད་པ་ལ་གསུམ་སྟེ༑གཞུང་གི་མཚམས་སྦྱར་བ། གཞུང་དོན་དངོས་བཤད་པ།སྐབས་ཀྱི་དོན་བསྡུ་བའོ། །↩️ དང་པོ་ནི།དེ་ཡང་ཡེ་ཐོག་གདོད་མའི་མགོན་པོ་སངས་རྒྱས་ཀུན་ཏུ་བཟང་པོའི་སྨོན་ལམ་འདི་བཀའ་གཏེར་དག་སྣང་གི་ཆོས་སྐོར་རྣམ་པ་གསུམ་ལས་གཏེར་མ་དང༌། གཏེར་མ་ལའང་ཡུལ་དུས་གང་ཟག་གི་ཁྱད་པར་དུ་བྱས་པའི་གཏེར་ཆོས་མང་དུ་ཡོད་པ་ལས་གུ་རུ་རིན་པོ་ཆེའི་ལུང་གིས་ཟིན་པའི་གཏེར་སྟོན་ཆེན་པོ་རིག་འཛིན་རྒོད་ཀྱི་ལྡེམ་འཕྲུ་ཅན་གྱིས་གཏེར་ནས་སྟོན་པའི་བྱང་གཏེར་གྱི་ཆོས་བཀའ་ཤིན་ཏུ་ཟབ་ཅིང༌། ཆོས་ཚན་གྱི་དབང་དུ་བྱས་ན་རྫོགས་པ་ཆེན་པོ་ཀུན་ཏུ་བཟང་པོའི་དགོངས་པ་ཟང་ཐལ་ཏུ་སྟོན་པའི་རྒྱུད་ཀྱི་ལེའུ་དགུ་པ་ཁོལ་དུ་ཕྱུང་བ་རེད།སངས་རྒྱས་ཀུན་ཏུ་བཟང་པོའི་སྨོན་ལམ་འདི་འཆད་ཉན་ཉམས་ལེན་བྱ་བ་ལ་ཐོག་མར་སྨོན་ལམ་གྱི་དོན་དག་ཤེས་རྒྱུ་དེ་གལ་ཆེན་པོ་ཡིན། འོ་ན་སྨོན་ལམ་གྱི་དོན་ཅི་ཡིན་ཞེ་ན། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཐུགས་བསྐྱེད་དང་དམ་བཅའ་གང་གནང་བ་ཐམས་ཅད་ཡིད་ལ་སྨོན་པའི་ཚུལ་གྱིས་སྒྲུབ་པ་ལ་སྨོན་ལམ་ཞེས་བྱ་ཞིང་།དེ་ལ་སེམས་ཅན་མ་གྲོལ་སྒྲོལ་དང་མ་བརྒལ་བསྒྲལ་སོགས་དངོས་བསྟན་ཚིག་གི་ཟིན་སོ་ལྟར་མོས་པ་དང་ཡིད་ལ་བྱེད་པའི་སྒོ་ནས་ལམ་གྱི་རྣལ་འབྱོར་དུ་བྱེད་པ་འཕགས་པ་བཟང་པོ་སྤྱོད་པའི་སྨོན་ལམ་ལྟ་བུ་དང་༑རྒྱལ་བ་བྱམས་པའི་སྨོན་ལམ། ཕྱག་རྒྱ་ཆེན་པོའི་སྨོན་ལམ་སོགས་སྨོན་ལམ་གྱི་རྣམ་གྲངས་དཔག་ཏུ་མེད་པ་ལས་སྐབས་དོན་ཀུན་ཏུ་བཟང་པོའི་སྨོན་ལམ་འདི་ལ་མཚོན་ན་གཞིའི་ལྟ་བ་གཏན་ལ་འབེབ་ཚུལ། ལམ་སྒོམ་པས་ཉམས་སུ་ལེན་ཚུལ། མཐར་ཐུག་འབྲས་བུ་མངོན་དུ་བྱེད་ཚུལ་གྱི་རྣམ་གཞག་གསལ་བར་བསྟན་པའི་ཉམས་ལེན་ལམ་གྱི་རིམ་པ་ཞིག་རེད༑གཉིས་པ་གཞུང་དོན་དངོས་བཤད་པ་ལ་གཉིས། འཁོར་འདས་གཞི་ལ་དག་པའི་སྨོན་ལམ་ཁྱད་པར་ཅན་འདེབས་པ་དང་། དེའི་ཕན་ཡོན་ཆོ་ག་དང་བཅས་པ་གསལ་བར་བསྟན་པ་གཉིས་ལས་དང་པོའི་དབང་དུ་བྱས་ན།འཁོར་བ་དང་མྱ་ངན་ལས་འདས་པའི་སྣང་ཞིང་སྲིད་པའི་ཆོས་ཐམས་ཅད་འབྲས་བུའི་གནས་སྐབས་སུ་མ་ཟད། གཞི་སེམས་ཅན་གྱི་དུས་ནས་རང་བཞིན་ཡེ་ནས་དག་པའི་ཚུལ་གྱིས་གཞུང་གི་ངོ་བོ་མདོར་བསྟན།བྲག་ཕྱེ་སྟེ་རྒྱས་པར་བཤད་པ་གཉིས་ལས། དང་པོ་ནི།ཧོ༔སྣང་སྲིད་འཁོར་འདས་ཐམས་ཅད་ཀུན༔གཞི་གཅིག་ལམ་གཉིས་འབྲས་བུ་གཉིས༔རིག་དང་མ་རིག་ཆོ་འཕྲུལ་ལས༔ཀུན་ཏུ་བཟང་པོའི་སྨོན་ལམ་གྱིས༔ཐམས་ཅད་ཆོས་དབྱིངས་ཕོ་བྲང་དུ༔མངོན་པར་རྫོགས་ཏེ་འཚང་རྒྱ་ཤོག༔ཅེས་པ་སྟེ།
 
 
 
དེ་ལ་ཐོག་མར་ཧོ་ཞེས་པ་ཨེ་མ་ཧོ་ཞེས་པའི་དོད་དུ་སྟེ་ངོ་མཚར་བ་དང་། དགའ་བའི་དོན་སྟེ། སྔགས་ཀྱི་རྒྱུད་འགྲེལ་ཉི་འོད་སེང་གེ་དང་མུན་སེལ་སོགས་ལས། ཨེ་མ་ཧོ། ཞེས་པ་ནི་ངོ་མཚར་བ་དང་ཡིད་ཚིམས་པ། སེམས་ངོམས་པ་དང་དགྱེས་པ་བསྐྱེད་པ་སོགས་ཀྱི་དོན་ཡིན་པར་གསུངས་ཡོད། དཔེར་ན། དབྱིན་ཇི་སྐད་སྨྲ་བ་ཚོས་གནས་ཚུལ་ཡ་མཚན་པོ་བྱུང་བའི་སྐབས་སུ་ཧ་ལས་པའི་རྣམ་འགྱུར་དང་བཅས། ཝའོ་ཞེས་བརྗོད་པ་དང༌། ཨི་ཊ་ལི་པས། མ་མ་མི་ཡ་ཞེས་བརྗོད་པ་ལྟ་བུ་རེད།དེ་ནས། སྣང་སྲིད་འཁོར་འདས་ཐམས་ཅད་ཀུན༔ གཞི་གཅིག་ལམ་གཉིས་འབྲས་བུ་གཉིས༔ ཞེས་ཚིག་རྐང་གཉིས་ཀྱི་དོན་འཆད་ན། སྣང་བ་ཞེས་པ་འབྱུང་བ་ལྔས་བསྡུས་པའི་ཕྱི་སྣོད་ཀྱི་འཇིག་རྟེན་དང༌། ནང་བཅུད་ཀྱི་སེམས་ཅན་དེ་ལུས་ཅན་དག་གི་རྟོག་པས་ཕར་བཏགས་ཤིང་སེམས་ཀྱི་ངོར་སྣང་བའི་སྣང་བ་ཡོད་དོ་ཅོག་དང༌། སྲིད་པ་ཞེས་པས་སྟེང་ལྷའི་སྲིད་པ། འོག་ཀླུའི་སྲིད་པ། བར་མིའི་སྲིད་པའམ། ཡང་ན་ས་འོག་ས་སྟེང་ས་བླའི་སྲིད་པ་སྟེ་སྲིད་པ་གསུམ།འཁོར་འདས་ཞེས་པའི་སྒྲ་ལས་འཁོར་བ་ཞེས་པ་རྒྱུ་ཀུན་འབྱུང་ལས་ཉོན་བག་ཆགས་དང་བཅས་པ་ལ་བརྟེན་ནས་བྱུང་བའི་ཁམས་གསུམ་གནས་རིས་དྲུག སྐྱེ་གནས་བཞི་དང་ལམ་རྒྱུད་ལྔས་བསྡུས་པའི་སྣོད་བཅུད་ཀྱི་ཆོས་ཐམས་ཅད་དང༌། མྱང་འདས་ཞེས་པས་འཁོར་རྩ་བདག་འཛིན་ལ་སོགས་ཀུན་ཉོན་འཁོར་བའི་རྒྱུར་གྱུར་པའི་ལས་དང་ཉོན་མོངས་རྩད་ནས་ཞི་བའི་ཞི་བ་མྱ་ངན་ལས་འདས་པ་སྟེ་སྲིད་ཞི་འཁོར་འདས་གཉིས་ཀྱིས་བསྡུས་པའི་ཆོས་འདི་དག་ཐམས་ཅད་རྟོགས་ན་སངས་རྒྱས་ཤིང་། མ་རྟོགས་ན་འཁོར་བར་འཁྱམ་པར་འགྱུར་བའི་འཁྲུལ་གྲོལ་ཀུན་གྱི་གཞི་ལུང་མ་བསྟན་ཉིད་ལས་བྱུང་བའི་ཕྱིར་གཞིའི་རྒྱུད་གཅིག་ཅིང་། ཡེ་ཐོག་གདོད་མའི་མགོན་པོ་སངས་རྒྱས་ཀུན་ཏུ་བཟང་པོའི་འབྲས་བསྡུས་ཀྱི་སྐུ་དང་ཡེ་ཤེས་ཡོན་ཏན་མཐའ་དག་གཞི་མ་དག་སོ་སོའི་སྐྱེ་བོ་འཆིང་བ་ཀུན་དང་ལྡན་པའི་སྐབས་སུའང་ལྷུན་གྲུབ་རང་ཆས་སུ་མངའ་བས་འཁྲུལ་པའི་གཞན་དབང་དུ་གྱུར་པའི་སེམས་ཅན་དང་འཁྲུལ་པ་ཞིག་པའི་སངས་རྒྱས་ཀུན་ཏུ་བཟང་པོ་གཉིས་གཞི་ཐོག་ནས་བཟང་ངན་དང་མཆོག་དམན་གྱི་ཁྱད་པར་ཏིལ་འབྲུ་ཙམ་ཡང་མེད་པའི་ཕྱིར་གཞི་རྒྱུད་གཅིག་པར་གྲུབ་པའོ། །ལམ་གཉིས་ཞེས་པ་སྤྱིར་སྨིན་གྲོལ་གྱི་ལམ་གཉིས་ཏེ། ཚོགས་བསགས་སྒྲིབ་སྦྱོང་ལ་བརྟེན་ནས་སྒོ་གསུམ་ལས་རུང་དུ་གྱུར་ཏེ་རང་རྒྱུད་སྨིན་པ་དང་༑ རྒྱུ་ཞི་ལྷག་གི་ཏིང་ངེ་འཛིན་ལ་བརྟེན་ནས་ཆགས་སོགས་ཉོན་མོངས་ཀྱི་འཆིང་བ་དང་རྒྱ་ལས་གྲོལ་བའི་གྲོལ་བ་སྟེ་སྨིན་གྲོལ་གྱི་ལམ་རིམ་རྣམ་པ་གཉིས་སམ། ཡང་ན། དོན་དུ་སེམས་ཅན་རྣམས་ཆགས་སོགས་ཉོན་མོངས་ཀྱིས་ཡེ་ནས་གོས་མ་མྱོང་བའི་ཕྱིར་སྒྲིབ་པ་ལས་གྲོལ་ཞིང་། རང་བཞིན་ཡེ་ནས་མངོན་སངས་རྒྱས་པའི་ཕྱིར་དེ་ལྟར་རྟོགས་གྲོལ་གྱི་ལམ་རིམ་རྣམ་པ་གཉིས།དེ་ལས་ཀྱང་ཟབ་པ་ཀ་དག་རྫོགས་པ་ཆེན་པོའི་ཆོས་སྐད་ཐུན་མོང་མ་ཡིན་པའི་དབང་དུ་བྱས་ཏེ་བཤད་ན་། འཁོར་འདས་འཁྲུལ་གྲོལ་ཀུན་གྱི་སོ་མཚམས་གཞི་ལུང་མ་བསྟན་གྱི་ངོ་བོ་རིག་པ་དེ་ཉིད་ཆོས་སྐུ་ཀུན་ཏུ་བཟང་པོའི་གོ་འཕང་མངོན་དུ་བྱེད་པའི་ལམ་དང༌། དེ་ཉིད་མ་རིག་པ་དེ་འཁོར་བ་དང་ངན་སོང་མུ་མཐའ་མེད་པའི་ལམ་སྟེ་ལམ་རིམ་རྣམ་པ་གཉིས་སུ་བཞེད་དོ། །འབྲས་བུ་གཉིས་ཞེས་པས་ཀུན་གཞི་ལུང་མ་བསྟན་ནམ་གཞི་ལྷུན་གྱིས་གྲུབ་པའི་དཀྱིལ་འཁོར་ལ་གཞིའི་སྣང་བ་འཆར་ཚེ་གཞི་སྣང་ལ་གཞི་སྣང་དུ་ངོ་ཤེས་ཤིང་། རིག་པའི་རང་རྩལ་དུ་ངོ་འཕྲོད་པའི་མཐར་འབྲས་ཀུན་བཟང་གི་གོ་འཕང་དང་། གཞི་སྣང་ངོ་མ་ཤེས་ནས་གཞན་དུ་འཁྲུལ་པའི་འཁོར་བའི་འབྲས་བུ་སྟེ་འབྲས་བུ་རྣམ་པ་གཉིས་སོ། །
 
རིག་དང་མ་རིག་ཆོ་འཕྲུལ་ཏེ༔ ཞེས་གཞི་སྣང་རང་སྣང་དུ་ངོ་འཕྲོད་ཅིང་རིག་པ་དང་མ་རིག་པའི་ཆོ་འཕྲུལ་ལ་བརྟེན་ནས་འབྲས་བུ་འཁོར་བ་དང་མྱ་ངན་ལས་འདས་པ་གཉིས་སུ་བྱུང་བ་ཡིན། འཕྲོས་དོན་དུ། ཀུན་ཏུ་བཟང་པོ་ལ་ཐོག་མའི་སངས་རྒྱས་དང༌། སངས་རྒྱས་དང་པོ། དང་པོའི་སངས་རྒྱས་སོགས་ཐ་སྙད་མང་པོ་གསུངས་ཡོད།དང་པོའི་སངས་རྒྱས་དང་སངས་རྒྱས་དང་པོ་ཞེས་ཇི་ལྟར་བརྗོད་ཀྱང་གཅིག་པ་ཡིན། སྤྱིར་ཀ་དག་རྫོགས་པ་ཆེན་པོའི་ཆོས་སྐོར་རྣམས་དབང་པོ་ཡང་རབ་ཀྱི་བགོ་སྐལ་དུ་གྱུར་པའི་ཆོས་ཤིག་ཡིན་སྟབས་ཆོས་སྐད་ཧ་ཅང་ཚད་མཐོན་པོ་རེད། འོན་ཀྱང་། གོ་བདེ་བའི་ཆེད་ཕལ་སྐད་དུ་བཤད་ན། གང་ཟག་རང་ཉིད་མངོན་པར་འཚང་རྒྱ་བ་དེའི་ཚེ་རང་ཉིད་དང་པོའི་སངས་རྒྱས་སུ་གྱུར་པ་རེད། གབ་པ་འབྱིན་པའམ་དཀའ་བའི་གནད་དག་གོ་བདེ་ལྷུག་པོར་འགྲེལ་ཚེ་གལ་ཆེའི་དོན་དག་ཁ་ཤས་འཆུག་སྲིད་རུང་བྱ་ཐབས་མེད་པ་རེད། གོ་དཀའ་སླ་ཞེས་པའང་གང་ཟག་རང་རང་གི་བསམ་བློའི་ནུས་ཤུགས་མཆོག་དམན་ལ་བརྟེན་དགོས་པ་ལས་ཡུལ་རང་ངོས་ནས་གྲུབ་པའི་དཀའ་གནད་ཅིག་མེད།
 
དེ་ནས་། ཀུན་ཏུ་བཟང་པོའི་སྨོན་ལམ་གྱིས༔ ཐམས་ཅད་ཆོས་དབྱིངས་ཕོ་བྲང་དུ༔ མངོན་པར་རྫོགས་ཏེ་འཚང་རྒྱ་ཤོག༔ ཅེས་ཐོག་མའི་མགོན་པོ་ཀུན་ཏུ་བཟང་པོ་ང་ཡིས་ཁམས་གསུམ་ཡོངས་གྲོལ་གྱི་སྨོན་ལམ་རྩོལ་མེད་དུ་བཏབ་པའི་མཐུ་ལ་བརྟེན་ནས་ཁྱུང་གི་ཕྲུ་གུ་བཙས་མ་ཐག་པ་ནས་ལུས་ཀྱི་རྩལ་ཡོངས་སུ་རྫོགས་པ་དང་། གཡོ་བྱེད་རླུང་གི་གཞན་རྐྱེན་ལ་མི་བལྟོས་པར་གླིང་གཅིག་ནས་གཅིག་ཏུ་འཕུར་ནུས་པ་བཞིན་འབྲས་བསྡུས་ཀྱི་སྐུ་དང་ཡེ་ཤེས་ཡོན་ཏན་མཐའ་དག་ལྷུན་གྲུབ་རང་ཆས་སུ་མངའ་བའི་མ་རྒན་སེམས་ཅན་ཐམས་ཅད་གཞི་ལྷུན་གྱིས་གྲུབ་པའི་དཀྱིལ་འཁོར་རམ་ཆོས་དབྱིངས་བདེ་བ་ཆེན་པོའི་ཕོ་བྲང་དུ་རང་བཞིན་ཡེ་ནས་མངོན་སངས་རྒྱས་པ་ལྟར་གློ་བུར་འབྲལ་རུང་གི་འཕྲལ་གྱི་འཁྲུལ་རྒྱུ་མཐའ་དག་ལས་གྲོལ་ནས་མངོན་པར་རྫོགས་ཏེ་འཚང་རྒྱ་བར་ཤོག་ཅེས་སྨོན་པའོ། །རྒྱུ་བ་དང་མི་རྒྱུའི་བའི་དངོས་པོ་མཐའ་དག་ནམ་མཁའ་ལ་བརྟེན་པ་ཇི་བཞིན་སྲིད་ཞིའི་ཆོས་ཐམས་ཅད་གཞི་ཆོས་ཀྱི་དབྱིངས་ལྷུན་གྲུབ་བདེ་བ་ཆེན་པོའི་དཀྱིལ་འཁོར་ལ་བརྟེན་པའོ། །གཉིས་པ་ལ་གཞི་འབྲས་ཀྱི་མཚམས་སྦྱོར་བ་དང་། འཁོར་འདས་གྱེས་ཚུལ་རྒྱས་པར་བཤད་པ་གཉིས་ལས། དང་པོ་ནི།
 
ཀུན་གྱི་གཞི་ནི་འདུས་མ་བྱས༔ རང་བྱུང་ཀློང་ཡངས་བརྗོད་དུ་མེད། འཁོར་འདས་གཉིས་ཀའི་མིང་མེད་དོ༔ དེ་ཉིད་རིག་ན་སངས་རྒྱས་ཏེ༔ མ་རིག་སེམས་ཅན་འཁོར་བར་འཁྱམས༔ ཁམས་གསུམ་སེམས་ཅན་ཐམས་ཅད་ཀྱིས༔ བརྗོད་མེད་གཞི་དོན་རིག་པར་ཤོག༔ ཅེས་གཞི་འབྲས་གཉིས་ཀྱི་འབྲེལ་བ་བསྟན་པ་སྟེ། ཀུན་གྱི་གཞི་བདེ་བར་གཤེགས་པའི་སྙིང་པོ་ནི་རྒྱུ་རྐྱེན་གྱིས་འདུས་མ་བྱས་པའི་ཕྱིར་རང་གི་ངང་གིས་བྱུང་བས་ན་རང་བྱུང་དང༌། རྒྱ་དང་ཚད་ཐམས་ཅད་ལས་འདས་ཤིང་ཕྱོགས་གང་དུའང་མ་ལྷུང་བས་ན་ཀློང་ཡངས་པ། སྒྲ་དང་རྣམ་རྟོག་གི་ཡུལ་ལས་འདས་པས་སྨྲ་བསམ་བརྗོད་དུ་མེད་པ། དེའི་ཕྱིར་འཁོར་བ་དང་མྱ་ངན་ལས་འདས་པའི་ཆོས་འདི་དག་ཐམས་ཅད་ཡུལ་རང་རྐྱ་ཐུབ་པའི་དངོས་བདེན་དུ་མ་གྲུབ་པར་མ་ཟད། བདེན་གྲུབ་ཀྱི་མིང་ཙམ་དུ་ཡང་མི་དམིགས་པའོ། །འཁོར་བ་དང་མྱ་ངན་ལས་འདས་པ་ཀུན་གྱི་རྟེན་གཞིར་གྱུར་པའི་གཞི་རྒྱུད་ལྷུན་གྱིས་གྲུབ་པའི་དཀྱིལ་འཁོར་འདི་རིག་པ་རང་ངོ་འཕྲོད་ན་འབྲས་བུ་ཀུན་ཏུ་བཟང་པོའི་གོ་འཕང་ཐོབ་ཅིང༌། གཞི་ལ་གཞི་སྣང་འཆར་ཚེ་རིག་པ་རང་ངོ་མ་ཤེས་ན་ལས་ཉོན་བག་ཆགས་ཀྱི་རྗེས་སུ་འབྲངས་ནས་ཁམས་གསུམ་དུ་སྐྱེ་ཞིང་འཁོར་བར་འཁྱམ་པར་འགྱུར་བ་དེའི་ཕྱིར་ཁམས་གསུམ་གྱི་སེམས་ཅན་ཐམས་ཅད་ཀྱིས་སྨྲ་བསམ་བརྗོད་པའི་ཡུལ་མཐའ་དག་ལས་འདས་པའི་གཞི་འདུས་མ་བྱས་པའི་དོན་དེ་ཉིད་རིག་པར་ཤོག་ཅེས་སྨོན་པའོ།
 
གཉིས་པ་འཁོར་འདས་གྱེས་ཚུལ་ལས། ཀ་དག་ཁྱད་ཆོས་དྲུག་ལྡན་གྱི་སྒོ་ནས་ཀུན་ཏུ་བཟང་པོའི་གོ་འཕང་མངོན་དུ་བྱེད་པའི་ཚུལ་ནི། ངེས་པའི་དོན་དུ་འཁོར་བ་དང་མྱ་ངན་ལས་འདས་པའི་སྤྲོས་པ་ཉེ་བར་ཞི་ཡང་མ་བརྟག་ཉམས་དགའ་ཐ་སྙད་ཀུན་རྫོབ་ཙམ་དུ་སངས་རྒྱས་དང་སེམས་ཅན་སོ་སོར་གྲུབ་པའི་ཕྱིར་ཀ་དག་ཀུན་བཟང་གི་གོ་འཕང་ཇི་ལྟར་མངོན་དུ་བྱེད་པའི་ཚུལ་ནི།
 
ཀུན་ཏུ་བཟང་པོ་ང་ཡིས་ཀྱང༔ རྒྱུ་རྐྱེན་མེད་པ་གཞི་ཡི་དོན། དེ་ཉིད་གཞི་ལ་རང་བྱུང་རིག༔ ཕྱི་ནང་སྒྲོ་སྐུར་སྐྱོན་མ་བཏགས༔ དྲན་མེད་མུན་པའི་སྒྲིབ་མ་གོས༔ དེ་ཕྱིར་རང་སྣང་སྐྱོན་མ་གོས༔ རང་རིག་ས་ལ་གནས་པ་ལ༔ སྲིད་གསུམ་འཇིགས་ཀྱང་དངངས་སྐྲག་མེད༔ འདོད་ཡོན་ལྔ་ལ་ཆགས་པ་མེད༔ རྟོག་མེད་ཤེས་པ་རང་བྱུང་ལ༔ རྡོས་པའི་གཟུགས་དང་དུག་ལྔ་མེད༔ ཅེས་པ་སྟེ། དེ་ཡང་། ཡེ་ཐོག་གདོད་མའི་མགོན་པོ་སངས་རྒྱས་ཀུན་ཏུ་བཟང་པོ་ང་ཡིས་ཀྱང༌། རྒྱུ་རྐྱེན་གྱིས་འདུས་མ་བྱས་པའི་འཁྲུལ་གྲོལ་ཀུན་གྱི་གཞི་ལུང་མ་བསྟན་ལས་གཞི་སྣང་འཆར་བ་ན་རང་བྱུང་གི་རིག་པ་ངོ་འཕྲོད་པས་ཕྱི་ནང་གི་མུ་སྟེགས་བྱེད་ཀྱིས་མཐའ་གང་ལ་སྒྲོ་འདོགས་པའི་རྟག་ལྟ་དང༌། འཇིག་རྟེན་ཡང་དག་གི་ལྟ་བ་ལས་ལོག་པར་སྨྲ་བའི་སྐུར་འདེབས་སོགས་ཀྱི་སྐྱོན་གྱིས་མ་བསླད་པའི་ཕྱིར་དང༌། དྲན་པ་རྗེན་ནེ་བའམ་རིག་པ་རང་བྱུང་བའི་ལྡོག་ཟླ་ཀུན་རྨོངས་མ་རིག་པའི་མུན་པས་མ་སྒྲིབ་པ་དེའི་ཕྱིར་རང་ལྟ་མཆོག་འཛིན་དང་ཡུལ་ཡུལ་ཅན་གཉིས་སུ་འཛིན་པའི་སྐྱོན་གྱིས་མ་གོས་ཤིང་། གཞི་ལྷུན་གྱིས་གྲུབ་པའི་དཀྱིལ་འཁོར་ཆོས་སྐུ་ཀུན་ཏུ་བཟང་པོ་སྟེ་བཅས་བཅོས་དགག་སྒྲུབ་དང་བྲལ་བའི་ཐ་མལ་གྱི་ཤེས་པའམ་རང་བྱུང་གི་རིག་པ་སོ་མ་དེ་ཉིད་རང་མྱོང་གི་ཚུལ་དུ་རྟོགས་པས་སྲིད་པ་གསུམ་པོ་དགྲ་རུ་ལྡང་ཡང་ཉམ་ང་ཞིང་བག་ཚ་བའི་དངངས་སྐྲག་གི་ཤེས་པ་མེད་ཅིང་། དབང་པོ་སྒོ་ལྔའི་ཡུལ་དུ་གྱུར་པའི་ཕྱི་གཟུགས་སོགས་ལ་ཞེན་ཅིང་ཆགས་པའི་ཆགས་པའང་མེད། འོག་འགྱུ་ཀུན་རྟོག་གི་རྒྱུ་བ་ཡོངས་སུ་བྲལ་བའི་རིག་པ་རང་བྱུང་གི་ཡེ་ཤེས་ལ་ཕྱི་གཟུགས་སོགས་རྡོས་བཅས་བེམ་པོའི་ཐོགས་སྒྲིབ་མེད་ཅིང༌། དེ་མེད་པས་དེ་ལ་ཆགས་པའི་སྲེད་པ་སོགས་སྲིད་པ་ཉེ་བར་ལེན་པའི་ཉོན་མོངས་བག་ཆགས་དང་བཅས་པ་རྣམ་པ་ཀུན་ཏུ་གཏན་སྤངས་པའོ། །
 
སྲིད་གསུམ་འཇིགས་ཀྱང་དངངས་སྐྲག་མེད་ཅེས་པ་ལས་འཕྲོས་ཏེ་ཅུང་ཟད་ཞུ་ན། ང་ཚོ་སྐྱེ་བ་སྔ་ཕྱི་དང་ལས་རྒྱུ་འབྲས་ཁས་ལེན་མཁན་ཞིག་ཡིན་པའི་ཆ་ནས་ཚེ་འདི་ལ་ཆོས་རྣམ་པར་དག་པ་ཞིག་བསྒྲུབས་ཡོད་ན་རང་བྱས་ལ་རང་མགུ་བ་ཞིག་འོང་བར་མ་ཟད། ནམ་ཞིག་རང་ཉིད་འཆི་ནད་ཀྱིས་ཐེབས་ཏེ་མལ་གྱི་མཐའ་མར་ལྷུང་། གཉེན་བཤེས་ཀྱིས་མཐའ་ནས་བསྐོར་བའི་ཚེ་འགྱོད་གདུང་སྤུ་ཙམ་ཡང་མེད་པར་བློ་བདེ་བག་ཕེབས་ཀྱི་ངང་དུ་འཆི་ཁ་དང་བར་དོའི་ཉམས་ལེན་ལ་བློ་ཁ་ཕྱོགས་ཐུབ་པ་ཞིག་འོང་རྒྱུ་ཡོད།དེ་ལས་གཞན་ཚེ་འདི་ལ་བསམ་ངན་གཡོ་སྒྱུ་སོགས་ཆགས་སྡང་རྨོངས་གསུམ་གྱི་བྱ་བས་དུས་འདའ་སྟེ་ཆོས་རྣམ་དག་ཅིག་བསྒྲུབས་མེད་ན་རང་བྱས་ཀྱི་ལས་ལ་འགྱོད་གདུང་གི་མིག་ཆུ་དང་བཅས་བྲང་སེན་རྗེས་ཀྱིས་བཀང༌། ཕྱི་མ་དང་བར་དོའི་སྣང་བ་ཐར་ཐོར་འཆར་བས་དྲན་མེད་དུ་བརྒྱལ། གཡང་ལས་ལྷུང་བ་དང་གཅན་གཟན་གཏུམ་པོས་ཟ་བ་སོགས་ཀྱི་འཇིགས་སྣང་གིས་སྨྲེ་ངག་དང་ངུ་འབོད་བྱེད་པ་དེ་འདྲའང་འོང་གིན་ཡོད། ལྷུན་གྲུབ་སྐུ་དང་ཡེ་ཤེས་ཀྱི་རྣམ་པར་མངོན་སངས་རྒྱས་ཚུལ་ནི།
 
རིག་པའི་གསལ་ཆ་མ་འགག་པས༔ ངོ་བོ་གཅིག་ལ་ཡེ་ཤེས་ལྔ༔ ཡེ་ཤེས་ལྔ་པོ་སྨིན་པ་ལས༔ ཐོག་མའི་སངས་རྒྱས་རིགས་ལྔ་བྱུང༔ དེ་ལས་ཡེ་ཤེས་མཐའ་རྒྱས་པས༔ སངས་རྒྱས་བཞི་བཅུ་རྩ་གཉིས་བྱུང༔ ཡེ་ཤེས་ལྔ་ཡི་རྩལ་ཤར་བས༔ ཁྲག་འཐུང་དྲུག་ཅུ་ཐམ་པ་བྱུང༔ དེ་ཕྱིར་གཞི་རིག་འཁྲུལ་མ་མྱོང༔ ཐོག་མའི་སངས་རྒྱས་ང་ཡིན་པས༔ ང་ཡི་སྨོན་ལམ་བཏབ་པ་ཡིས༔ ཁམས་གསུམ་འཁོར་བའི་སེམས་ཅན་གྱིས༔ རང་བྱུང་རིག་པ་ངོ་ཤེས་ནས༔ ཡེ་ཤེས་ཆེན་པོ་མཐའ་རྒྱས་ཤོག༔ ཅེས་གོང་དུ་ཇི་སྐད་བཤད་མ་ཐག་པའི་ཀ་དག་གཏིང་གསལ་ཆོས་དབྱིངས་འདུས་མ་བྱས་པའི་རིག་པའི་རང་གདངས་མ་འགག་པར་དབྱིངས་རིག་དབྱེ་བ་མེད་པ་ཆོས་ཀྱི་དབྱིངས་ཀྱི་ཡེ་ཤེས་དང་། མེ་ལོང་ལྟ་བུའི་ཡེ་ཤེས། མཉམ་པ་ཉིད་ཀྱི་ཡེ་ཤེས། སོ་སོར་རྟོགས་པའི་ཡེ་ཤེས༑ བྱ་བ་གྲུབ་པའི་ཡེ་ཤེས་ཏེ་ལྷུན་གྲུབ་སྐུ་བཞིའི་ཡེ་ཤེས་ཀྱི་རང་རྩལ་ཡོངས་སུ་རྫོགས་པས་རང་སྣང་འོག་མིན་རྡོ་རྗེ་དབྱིངས་ཀྱི་དཀྱིལ་འཁོར་དུ་ཡེ་ཐོག་གདོད་མའི་མགོན་པོ་རང་བྱུང་གི་ཡེ་ཤེས་སྣང་བའི་སངས་རྒྱས་ཏེ་རྒྱུ་རྐྱེན་དང་གནས་སྐབས་གཞན་དུ་མི་འཕོ་ཞིང་མི་བསྐྱོད་པ་རྡོ་རྗེའི་རིགས་དང༌། ཡོན་ཏན་གྱི་ཁྱད་པར་མ་ཚང་བ་མེད་པ་རིན་ཆེན་གྱི་རིགས། འདུས་བྱས་ཀྱི་དྲི་མས་མ་གོས་པ་པདྨའི་རིགས། བྱ་བ་དང་ཕྲིན་ལས་ཀྱི་རྩལ་ཡོངས་སུ་རྫོགས་པ་ལས་ཀྱི་རིགས། གང་འདུལ་ཐབས་མཁས་ཀྱི་སྤྱོད་པས་འགྲོ་བའི་དོན་རྟག་ཁྱབ་ལྷུན་གྱིས་གྲུབ་པ་འཁོར་ལོའི་རིགས་ཏེ་རྒྱལ་བ་རིགས་ལྔ་བྱུང་ཞིང༌། རིགས་ལྔ་པོ་དེ་དག་རེ་རེ་ལས་ཀྱང་ཡེ་ཤེས་ཀྱི་རྣམ་པ་མཐའ་ཡས་པ་བྱུང་བ་ལས་སངས་རྒྱས་ཞི་བའི་ལྷ་ཚོགས་བཞི་བཅུ་རྩ་གཉིས་བྱུང་བ་སྟེ། དེ་ཡང༌། རྡོ་རྗེ་དབྱིངས་ཀྱི་དཀྱིལ་འཁོར་གྱི་དབུས་སུ་རྣམ་པར་སྣང་མཛད་དང་དབྱིངས་ཕྱུག་མ་ཡབ་ཡུམ་གཉིས། ཤར་དུ་རྡོར་སེམས་སྤྱན་མ་ཡབ་ཡུམ་ལ་གཡས་གཡོན་མདུན་རྒྱབ་རྣམས་སུ་རིམ་བཞིན་ས་སྙིང་བྱམས་པ་ལཱ་སེ་པུཥྤ་བཞི་ཡིས་བསྐོར་བ། ལྷོར་རིན་འབྱུང་མཱ་ཀི་ཡབ་ཡུམ་ལ་ཀུན་བཟང་ནམ་སྙིང་མཱ་ལེ་དྷུཔྤེ་བཞི་ཡིས་བསྐོར་བ། ནུབ་ཏུ་སྣང་མཐའ་གོས་དཀར་ཡབ་ཡུམ་ལ་སྤྱན་གཟིགས་འཇམ་དཔལ་གྷིརྟི་ཨཱ་ལོ་བཞི་ཡིས་བསྐོར་བ། བྱང་དུ་དོན་གྲུབ་སྒྲོལ་མ་ཡབ་ཡུམ་ལ་སྒྲིབ་སེལ་ཕྱག་རྡོར་གྷནྡྷ་ནིརྟི་བཞི་ཡིས་བསྐོར་བ་སྟེ་རིགས་ལྔའི་འཁོར་ཚོགས་ཉི་ཤུ་རྩ་དྲུག དེ་བཞིན་དུ། རིགས་དྲུག་འགྲོ་བ་འདྲེན་མཛད་སྤྲུལ་སྐུ་ཐུབ་པ་དྲུག་སྟེ། སྟེང་དུ་ལྷ་ཡི་ཐུབ་པ་བརྒྱ་བྱིན། འོག་ཏུ་དམྱལ་བའི་ཐུབ་པ་ཆོས་རྒྱལ། ཤར་ལྷོར་ལྷ་མིན་གྱི་ཐུབ་པ་ཐགས་བཟང་། ལྷོ་ནུབ་མི་ཡི་ཐུབ་པ་ཤཱཀ་ཐུབ༑ ནུབ་བྱང་བྱོལ་སོང་གི་ཐུབ་པ་སེང་གེ་རབ་བརྟན། བྱང་ཤར་ཡི་དྭགས་ཀྱི་ཐུབ་པ་ཁ་འབར་ཏེ་ཐུབ་པ་རིགས་དྲུག ཕྱོགས་བཞིའི་སྒོ་བཞི་སྲུང་བའི་ཏ་ཀྲི་སྒོ་བ་ཡབ་ཡུམ་བརྒྱད་དེ། ཤར་སྒོར་རྣམ་རྒྱལ་ཡབ་ཡུམ། ལྷོར་སྒོར་གཤིན་རྗེ་ཡབ་ཡུམ། ནུབ་སྒོར་རྟ་མགྲིན་ཡབ་ཡུམ། བྱང་སྒོར་བདུད་རྩི་འཁྱིལ་པ་ཡབ་ཡུམ་སྟེ་བརྒྱད། སྐུ་དང་ཞིང་གི་བཀོད་པ་ཐ་མི་དད་པའི་ཚུལ་གྱིས་འཕྲོ་གཞི་ཆོས་སྐུ་ཀུན་ཏུ་བཟང་པོ་དང་ཆོས་ཉིད་ཀུན་ཏུ་བཟང་མོ་སྟེ་གཙོ་བོ་ཡབ་ཡུམ་གཉིས་དང་བཅས་སངས་རྒྱས་ཞི་བ་བཞི་བཅུ་རྩ་གཉིས་ཀྱི་ལྷ་ཚོགས་བྱུང་ཞིང༌། ཡེ་ཤེས་རྣམ་ལྔའི་རྩལ་དང་རོལ་པ་བསམ་མི་ཁྱབ་པའི་ཆོ་འཕྲུལ་ལས་ཁྲག་འཐུང་ཁྲོ་བོའི་ལྷ་ཚོགས་དྲུག་ཅུ་ཐམ་པ་བྱུང་བ་སྟེ། དེ་ཡང༌། རྡོ་རྗེ་དབྱིངས་ཀྱི་དཀྱིལ་འཁོར་དང་གཙོ་བོ་ཐ་མི་དད་པའི་ཚུལ་གྱིས་ཆེ་མཆོག་ཧེ་རུ་ཀ་དང་ཡུམ་ཆེན་ཀྲོ་དྷི་མ་སྟེ་གཙོ་བོ་ཡབ་ཡུམ་རྣམ་པ་གཉིས། དེའི་དབུས་སུ་བྷུདྡྷ་ཧེ་རུ་ཀ་ཡབ་ཡུམ། ཤར་དུ་བཛྲ་ཧེ་རུ་ཀ་ཡབ་ཡུམ། ལྷོར་རཏྣ་ཧེ་རུ་ཀ་ཡབ་ཡུམ། ནུབ་ཏུ་པདྨ་ཧེ་རུ་ཀ་ཡབ་ཡུམ། བྱང་དུ་ཀརྨ་ཧེ་རུ་ཀ་ཡབ་ཡུམ་སྟེ་ཁྲག་འཐུང་གཙོ་བོ་ཡབ་ཡུམ་བཅུ། དཀྱིལ་འཁོར་གྱི་ཕྱོགས་མཚམས་བརྒྱད་དུ་རྣམ་ཤེས་ཚོགས་བརྒྱད་གནས་སུ་དག་པའི་གནས་ཀྱི་ཀེའུ་རི་མ་མོ་བརྒྱད། དེའི་ཡུལ་ཡོངས་སུ་དག་པའི་ཡུལ་གྱི་སེངྷ་ཕྲ་མེན་བརྒྱད། ཡེ་ཤེས་ཟང་ཐལ་གྱི་སྒོ་བཞི་སྐྱོང་བའི་ཚད་མེད་བཞི་ལྡན་གྱི་སྒོ་མ་བཞི། རིག་པའི་རང་རྩལ་ཕྲིན་ལས་སྣ་ཚོགས་སུ་སྣང་ཞིང་དཀྱིལ་འཁོར་མུ་རན་སྐྱོང་བའི་དབང་ཕྱུག་ཉི་ཤུ་རྩ་བརྒྱད་དེ་འབར་བ་ཁྲག་འཐུང་ཁྲོ་བོ་དྲུག་ཅུ་ཐམ་པའི་ལྷ་ཚོགས་ཏེ་བཅོམ་ལྡན་འདས་ཞི་ཁྲོ་དམ་པ་རིགས་བརྒྱའི་དཀྱིལ་འཁོར་གྱི་ལྷ་ཚོགས་ཡོངས་སུ་རྫོགས་པ་བྱུང་བའོ། །དབང་རྟུལ་སྐལ་དམན་གྱི་གང་ཟག་རྣམས་ཀྱི་ངོར་ཁྲག་འཐུང་དྲུག་ཅུ་ཐམ་པ་ཞེས་བརྗོད་ཚེ་གཏུམ་རྔམས་འཇིགས་སུ་རུང་བའི་ཞེ་སྡང་སྟོབས་པོ་ཆེ་ཞིག་དང༌། ཀུན་བཟང་ཡབ་ཡུམ་སོགས་ཞབས་སྦྱོར་འཁྲིལ་ཆགས་སུ་རོལ་བའི་ལྷ་རྣམས་ཐ་མལ་གྱི་འདོད་ཆགས་རང་རྒྱུད་པས་རྒྱུད་མྱོས་པ་ལྟ་བུ་ཞིག་མཐོང་བར་སྲིད་མོད། དེ་ནི་ཆོས་ཀྱི་གནད་འགག་སྤྱི་དང་ལྷག་པར་དུ་གསང་སྔགས་རྡོ་རྗེ་ཐེག་པའི་ཟབ་དོན་ཇི་བཞིན་མ་ཤེས་པའི་ཉེར་ལེན་ལ་བརྟེན་ནས་བྱུང་བ་རེད། སྒྱུ་མ་ལུས་ཀྱི་འཁྲུལ་འཁོར་འདི་ཤ་ཁྲག་རུས་གསུམ་གྱིས་ཞལ་ཞལ་བྱས་པའི་དངོས་པོ་ཞིག་ལས་འཇའ་འོད་ཟེར་གསུམ་གྱི་རང་བཞིན་ཅན་ཞིག་མིན་སྟབས་ལུས་རང་གི་གྲུབ་ཆའི་ངོས་ནས་ང་རང་ཚོ་ཚང་མ་ཤ་ཟ་ཁྲག་འཐུང་རེད་མ་གཏོགས་རྩྭ་ཟ་ཆུ་འཐུང་ཞིག་མིན། དེ་ལྟར་ཡིན་པའང་ཤེས་པར་སླ་སྟེ། ལག་པ་བྲང་སྟེང་བཞག་ཚེ་ལྡིར་སྒྲ་དང་བཅས་སྙིང་འཕར་ལྡིང་བྱེད་པར་ཚོར་བ་འདི་སྙིང་གིས་ལུས་ཀྱི་ཁྲག་འཐུང་སྟེ་རྩ་ལམ་གཞན་དུ་མཁོ་གཏོང་བྱེད་ཀྱིན་ཡོད་པ་རེད། འོ་ན། ཡི་དམ་གྱི་ལྷ་རྣམས་ཞི་བ་དང་ཁྲོ་བོ་དང་ཞི་མ་ཁྲོ་ཆགས་ཀྱི་རྣམ་པ་ཐ་དད་དུ་སྣང་ཞིང་སྣ་ཚོགས་ཀྱི་སྐུར་བཞེངས་པའི་རྒྱུ་མཚན་ཅི་ཡིན་ཟེར་ན། གང་ལ་གང་འདུལ་ཚུལ་གྱིས་དེ་ལ་དེར་སྟོན་པ་ནི་རྒྱལ་བ་རྣམས་ཀྱིས་འཁོར་གྱི་གདུལ་བྱ་སྐྱོང་བའི་ཐབས་ཚུལ་ཉག་གཅིག་པར་བརྟེན། འགྲོ་ལ་རྗེས་སུ་ཆགས་པའི་བརྩེ་བ་སྙིང་རྗེ་ཆེན་པོས་ཐུགས་ཀྱི་རྒྱུད་ཡོངས་སུ་བསྐུལ་ཏེ་ཞི་བས་འདུལ་བར་ནུས་པའི་གདུལ་བྱ་དག་ལ་ཞི་བའི་སྐུ་དང༌། ཞི་བས་འདུལ་བར་མི་ནུས་ཤིང་དམུ་རྒོད་བག་མེད་པའི་སེམས་ཅན་རྣམས་འདུལ་ཕྱིར་དྲག་པོ་ཧེ་རུ་ཀའི་སྐུར་བཞེངས་ཏེ་རང་རྒྱུད་ལས་རུང་དུ་མཛད་པ་དང༌། ཐེག་ཆེན་སྤྱི་དང་ལྷག་པར་དུ་གསང་སྔགས་རྡོ་རྗེ་ཐེག་པའི་ལམ་གྱི་གཞུང་ཤིང་ཐབས་ཀྱི་ཆ་མཚོན་དོན་དུ་ཡབ་ཀྱི་སྐུར་བཞེངས་པ་དང་། ཤེས་རབ་ཀྱི་ཆ་མཚོན་དོན་དུ་ཡུམ་གྱི་སྐུར་བཞེངས་པ། ཐབས་ཤེས་ཡ་མ་བྲལ་བའི་མཚོན་དོན་དུ་ངོ་བོ་ཐ་མི་པའི་ཡབ་ཡུམ་ཟུང་དུ་འཇུག་པ་ལས་ཐ་མལ་སོ་སྐྱེ་རང་རྒྱུད་པའི་ཕོ་མོ་གཉིས་མཉམ་པར་སྦྱོར་བ་ལྟ་བུ་དང་དོན་མི་གཅིག་པར་ངེས་དགོས། དེ་བཞིན་དུ། གདུལ་བྱ་ཞེ་སྡང་ཅན་འདུལ་ཕྱིར་ཁྲོ་གཏུམ་དྲེགས་པའི་ཚུལ་དང༌། གདུལ་བྱ་འདོད་ཆགས་ཅན་འདུལ་ཕྱིར་ཆགས་པའི་ཉམས་འགྱུར་ཅན། འགྲོ་བའི་གནས་རིས་སྣ་ཚོགས་འདུལ་ཕྱིར་རང་རང་དང་རིས་མཐུན་གྱི་མགོ་བརྙན་དང་རྟགས་ཀྱི་ཕྱག་མཚན་སྣ་ཚོགས་འཆང་བ། ཐབས་ཤེས་ཡ་མ་བྲལ་བའི་བརྡ་རྟགས་སུ་ཡབ་ཡུམ་ཞལ་སྦྱོར་འཁྲིལ་ཆགས་སུ་སྟོན་པ། ཕྱི་ནང་གཟུང་འཛིན་དང་གཙང་སྨེ་གཉིས་འཛིན་གྱི་རྣམ་རྟོག་ཞིག་པའི་རང་རྟགས་སུ་ཤ་ལྔ་བདུད་རྩི་རྣམ་ལྔ་ཟས་སུ་གསོལ་བ། མི་མཐུན་ཕྱོགས་ཀུན་ལས་རྣམ་པར་རྒྱལ་བའི་དཔའ་རྟགས་སུ་སྟག་ལྤགས་གཟིག་ཤམ་དང་གླང་ཆེན་ཀོ་རློན་གོས་སུ་གྱོན་པ། མི་མགོ་སྐམ་རློན་གྱི་ཐོད་ཕྲེང་དང་དོ་ཤལ་བྱས་པ་སོགས་ཀྱི་མཚོན་བྱ་དང་མཚོན་བྱེད་སོ་སོར་མ་འདྲེས་པར་ཤེས་རྒྱུ་འདི་ཤིན་ཏུ་གལ་ཆེ། དེས་ན་འཁྲུལ་གྲོལ་ཀུན་གྱི་གཞི་ལུང་མ་བསྟན་འདི་ཉིད་ངོ་བོ་སྟོང་ལ་རང་བཞིན་གསལ་བ། རྣམ་པ་འགག་པ་མེད་པར་སྒྱུ་འཕྲུལ་ཞི་ཁྲོ་དམ་པ་རིགས་བརྒྱའི་དཀྱིལ་འཁོར་གྱི་ལྷ་ཚོགས་ཅིར་ཡང་འཆར་བ་རྒྱུ་མཚན་དེའི་ཕྱིར་ན་གཞི་ལྷུན་གྱིས་གྲུབ་པའི་དཀྱིལ་འཁོར་འདི་རང་བྱུང་གི་རིག་པ་ལས་མ་རིག་འཁྲུལ་པའི་ཆོས་ཀྱིས་ནམ་ཡང་བསླད་མ་མྱོང་བའི་ཕྱིར། རང་བཞིན་ལྷན་ཅིག་སྐྱེས་པའི་ཡེ་ཤེས་ཐོག་མའི་སངས་རྒྱས་ཀུན་ཏུ་བཟང་པོ་ང་ཡིས་ཇི་ལྟར་སྨོན་ལམ་བཏབ་པའི་མཐུ་ལ་བརྟེན་ནས་ཁམས་གསུམ་འཁོར་བའི་སེམས་ཅན་ཐམས་ཅད་ཀྱིས་མ་བཅོས་སྐྱེ་བ་མེད་པའི་རང་བྱུང་གི་རིག་པ་ངོ་ཤེས་ནས་རང་སྣང་ཡེ་ཤེས་ཀྱི་རྩལ་ཆེན་ཡོངས་སུ་རྫོགས་ཏེ་གནས་ལུགས་ཐབས་གྲོལ་ཆེན་པོར་རྒྱས་པར་ཤོག ཅེས་སྨོན་པའོ། །
 
འདིར་འཕྲོས་དོན་གྱི་ཚུལ་དུ་ལྷ་ཁྲོ་བོའི་སྐོར་ཅུང་ཟད་གཅིག་ཞུ་ན་བསམ་སོང་། གང་ཡིན་ཟེར་ན། འདིའི་སྐོར་རྒྱུ་མཚན་མ་ཤེས་ནས་དྲི་བ་འདྲི་མཁན་མང་པོ་ཡོང་གིན་འདུག ཡི་དམ་གྱི་ལྷ་ཞི་དྲག་གང་ཡིན་རུང་གསང་སྔགས་ཀྱི་གཞུང་བཞིན་ཉམས་ལེན་ལམ་དུ་བྱས་ན་བླ་མ་མཚན་ཉིད་དང་ལྡན་པས་སློབ་མ་སྐལ་བ་དང་ལྡན་པ་ལ་དབང་བསྐུར་རྒྱུད་བཤད་མཛད་ཚེ་སློབ་མ་རེ་རེ་ལ་ལོ་གྲངས་དུ་མའི་རིང་དབང་བཞི་རིམ་ནོད་ཀྱིས་དབང་དོན་གྱི་རྟོགས་པ་རྒྱུད་ལ་སྐྱེ་བར་བྱེད་པ་སྟེ། དཔེར་ན། གྲུབ་ཆེན་ཏཻ་ལོ་པས་ནཱ་རོ་དང༌། ནཱ་རོས་མར་པ་ལ་གནང་བ་ལྟར་རེད། འོན་ཀྱང་། ལོ་ཉིས་སྟོང་དྲུག་བརྒྱའི་རིང་གནས་དུས་ཀྱི་འགྱུར་བ་མང་པོ་ཞིག་ལ་བརྟེན་ནས་གསང་སྔགས་ཀྱི་བསྟན་པ་སྤེལ་སྟངས་ལའང་འགྱུར་ལྡོག་ཆེན་པོ་བྱུང་བ་སྟེ། དེང་སང་བླ་མ་གཅིག་གིས་སློབ་མ་སྟོང་ཕྲག་མང་པོ་ལ་དབང་བཞི་དུས་གཅིག་ཅར་དུ་བསྐུར་གནང་མཛད་པ་འདི་འདྲའི་ལུགས་སྲོལ་བྱུང་བ་རེད། སྔོན་མ་ཡིན་ན་གཞན་ལྟ་ཞོག ཌ་དྲིལ་དང་དཀྱིལ་འཁོར། ཞལ་ཐང་དང་ཕྲེང་བ་སོགས་གསང་སྔགས་ཀྱི་ཆོས་སྒྲུབ་པའི་ཡོ་བྱད་དང་ཉེར་སྤྱོད་རྣམས་གཞན་ལ་མི་སྟོན་པར་གསང་རྒྱ་བྱེད་པ་དང༌། གལ་སྲིད་དམ་གྱི་ཞལ་ཐང་ལྟ་བུ་བཤམ་བཀོད་བྱ་ནའང་ཞལ་རས་ཁ་ཕྱེ་བའི་ལུགས་སྲོལ་མེད་། འོན་ཀྱང༌། དེང་སང་དེ་འདྲའི་རབ་དབྱེ་དང་རྣམ་གཞག་མེད་པར་བཤམ་སྟོན་བྱེད་ཀྱིན་ཡོད་པར་མ་ཟད། ཡི་དམ་ལྷའི་སྐུ་དང་དེའི་དཀྱིལ་འཁོར་བརྙན་པར་གྱིས་རྒྱན་ཆས་སུ་བྱས་པའི་ལོ་ཐོ་དེ་འདྲའང་བཟོ་བཞིན་ཡོད་པ་རེད། གཞན་ཡང༌། དེང་སང་དྲྭ་རྒྱའི་རྒྱུད་ལམ་འདྲ་མིན་མང་པོ་སླེབས་ཚར་དུས་གསང་སྔགས་རྡོ་རྗེ་ཐེག་པའི་ཆོས་སྐོར་དག་ས་ཁྱབ་རྡོ་ཁྱབ་ལྟ་བུ་ཆགས་ཟིན་པ་རེད། འདི་ཚོ་ཚང་མ་གསང་སྔགས་ཀྱི་བསྟན་པ་ཉམས་པའི་རྟགས་རེད་བསམ་གྱིན་ཡོད། གུ་རུ་རིན་པོ་ཆེའི་ལུང་བསྟན་ནང་སྙིགས་མ་ལྔ་བདོ་བའི་ཚེ་གསང་སྔགས་ཁྲོམ་དུ་བསྒྲགས་པའི་དུས་ཤིག་འོང་ཞེས་གསུངས་ཡོད། གང་ལྟར་ཁྱེད་རང་ཚོ་ཚང་མ་གསང་སྔགས་རྡོ་རྗེ་ཐེག་པའི་བསྟན་པའི་སྒོར་ཞུགས་པར་མ་ཟད། དེང་སང་གསང་སྔགས་ཀྱི་ཆོས་སྐོར་རྣམས་ཡུལ་ལུང་སོ་སོའི་སྐད་དུ་བསྒྱུར་ཚར་བ་ཡིན་དུས་ཡི་དམ་གྱི་ལྷ་ཞི་བ་དང་ཁྲོ་བོ། ལྷ་སྐུ་ཡབ་ཡུམ་རྐྱང་པ་དང་ཡབ་ཡུམ་སྙོམས་སྦྱོར་སོགས་སྐུ་བརྙན་ཕྱག་མཚན་མི་འདྲ་བ་མཇལ་བའི་སྐབས་དང༌། དེ་དག་བསྙེན་སྒྲུབ་སྒོམ་བཟླས་དང་བསླབ་པ་སློབ་གཉེར་བྱེད་ཚེ་ཤ་ཟ་ཁྲག་འཐུང་དང་རྒྱོབ་རྒྱོབ་སོད་སོད་ཀྱི་ཆོས་སྐད་མང་པོ་ཞིག་གོ་ཡོང་དུས་ཡ་མཚན་པོ་འདྲ་ཞིག་དང་སྟབས་མི་བདེ་བའི་ཚོར་སྣང་དེ་འདྲ་ཡོང་སྲིད་པ་རེད། དེ་འདྲའི་རྟོག་པ་ཡོང་དོན་གསང་སྔགས་ཉམས་སུ་ལེན་པའི་ཆ་རྐྱེན་ཚང་དང་མི་ཚང་གི་རྣམ་གཞག་མེད་པར་གསང་སྔགས་ཀྱི་ཆོས་གོ་མ་རན་གོང་དུ་གོ་བ་དང་། སྒྲུབ་མ་རན་སྔོན་ནས་བསྒྲུབས་པ་ལ་བརྟེན་ནས་བྱུང་བ་རེད་ལ༑ ཤ་ཟོ་ཁྲག་ཐུངས་དང་། རྒྱོབ་རྒྱོབ་སོད་སོད་ཀྱི་སྒྲ་བསྒྲགས་པའི་དམིགས་འབེན་མཐར་ཐུག་པའང་རང་རྒྱུད་ཀྱི་བདག་འཛིན་འགོང་པོ་ལ་སོགས་ཉོན་མོངས་དུག་ལྔ་རྩད་ནས་གཞོམ་དགོས་པའི་དོན་ལས་སེམས་ཅན་རང་རྒྱུད་པ་ཞིག་བསད་གཏུབ་བྱ་དགོས་པའི་དོན་མིན་པའང་ངེས་དགོས། སྟོན་པ་ཐུབ་པའི་དབང་པོས་ཆོས་ཀྱི་འཁོར་ལོ་རིམ་པ་གསུམ་བསྐོར་བ་ན། ཉན་ཐོས་ཐེག་པའི་སྐབས་སུ་དགེ་སྡིག་ལུས་ངག་གི་ལས་ལམ་ལ་གཙོ་བོར་གཞི་བཞག་སྟེ་དེ་གཉིས་དཀར་ནག་གི་དབྱེ་བ་སོ་སོར་ཕྱེས་པས་གོ་དོན་རྟོགས་པར་སླ་ཡང་། བྱང་སེམས་ཐེག་པའི་སྐབས་སུ་དགེ་སྡིག་བསམ་པའིཁྱེར་སོ་ལ་རག་ལས་པས་ཕྱི་ལུས་ངག་གི་ལས་ལམ་ཙམ་གྱིས་དགེ་སྡིག་གི་ཤན་འབྱེད་མི་ནུས་པར་ནང་བསམ་པའི་བྱེ་བྲག་གིས་ཁྱད་ཕྱེ་སྟེ། བསམ་པ་དགེ་དང་མི་དགེའི་བྱེ་བྲག་ལས། །དགེ་སྡིག་གཟུགས་བརྙན་ཆེ་ཆུང་རྗེས་མི་འབྲང། །ཞེས་ལུས་ངག་གི་སྤྱོད་ལམ་དགེ་བ་ལྟར་སྣང་ཡང་བསམ་པ་མི་དགེ་བ་དང་ཉོན་མོངས་ཅན་དུ་གྱུར་ན་དོན་གྱིས་མི་དགེ་བར་གྱུར་པའི་ཕྱིར་བཀའ་འཁོར་ལོ་དང་པོའི་དངོས་བསྟན་གྱི་བརྗོད་བྱ་ལས་རྟོགས་དཀའ་བའི་གནས་སུ་གྱུར། གསང་སྔགས་རྡོ་རྗེ་ཐེག་པའི་སྐབས་སུ་མ་དག་པའི་སྣོད་བཅུད་དག་པ་སྐུ་དང་ཞིང་ཁམས་སུ་སྦྱངས་ཏེ་ཉོན་མོངས་ཡེ་ཤེས་དང༌། རྣམ་རྟོག་ཆོས་སྐུ་སོགས་སྣང་སྲིད་དག་པ་རབ་འབྱམས་འབའ་ཞིག་པར་བཤད་པས་འཁོར་ལོ་སྔ་མ་གཉིས་ལས་ཀྱང་ཆེས་ཤིན་ཏུ་རྟོགས་དཀའ་བའི་གནས་སུ་གྱུར་པ་རེད། གོང་དུ་བཤད་པ་ལྟར་དོན་དམ་ངོ་མ་ཤེས་པས་མ་དག་པར་ཆགས་པ་ལས་དངོས་བདེན་དུ་གྲུབ་པའི་མ་དག་པ་ཞིག་མེད་པའི་ཕྱིར་དོན་དུ་སྣང་སྲིད་དག་མཉམ་ཡིན། གསང་སྔགས་ཀྱི་རྣལ་འབྱོར་པས་ཤ་ལྔ་བདུད་རྩི་རྣམ་ལྔའི་མཆོད་པ་འབུལ་བ་འདིའང་སྣང་སྲིད་དག་མཉམ་གྱི་ལྟ་བ་གཞིར་བཞག་སྟེ་དག་པ་ཡེ་ཤེས་ཀྱི་བདུད་རྩིར་བསྒྱུར་སྦྱངས་སྤེལ་སོགས་བྱས་པ་མ་གཏོགས་གཞན་དུ་ན་མི་གཙང་བའི་ཛ་ཛོར་དེ་དག་མགྲོན་བཞི་མཉེས་པའི་མཆོད་སྤྲིན་དུ་འབུལ་ན་སྡིག་ལས་ཚབས་པོ་ཆེའི་རྒྱུ་རུ་འགྱུར་བའི་ཕྱིར། དེས་ན་བདུད་རྩི་ཞེས་པའང་མ་དག་བདུད་ཀྱི་དངོས་པོ་དག་པར་བསྒྱུར་བའི་རྩི་ཡིན་པས་ན་བདུད་རྩི་ཞེས་བཤད་པའོ༑༑ གོང་ལྟར་གསང་སྔགས་ཀྱི་ཆོས་འདི་སྐལ་ལྡན་ལས་འཕྲོ་ཅན་གྱི་ཆོས་སྐལ་ཡིན་ཡང༌། དེང་སང་དེ་འདྲའི་རྣམ་གཞག་མེད་པར་གསང་སྔགས་དཀར་འབྱམས་ཡུག་གཅིག་ཏུ་གྱུར་སྟབས་འདིའི་ལྟ་སྒོམ་སྤྱོད་གསུམ་དང་དངོས་ཤུགས་ཀྱི་བསྟན་དོན་དག་ལ་བློ་ཁ་ཅུང་ཟད་ཕྱོགས་ཐུབ་ན་ཆོས་འདི་ལ་ལོག་ལྟ་དང་ཐེ་ཚོམ་མི་ཟ་བའི་དགོས་གནད་ཆེ། དཔེར་ན། ང་རང་སྒེར་ལ་ཆ་བཞག་ན། ཕྱི་ལུས་ངག་གི་རྟེན་འདི་ཉན་ཐོས་ཐེག་པའི་བསླབ་བྱ་འདུལ་བས་དབང་བསྒྱུར་ཞིང་། ནང་སེམས་ཀྱི་བསམ་བློ་གཏོང་ཕྱོགས་དང་ཀུན་སློང་གི་ཁྱེར་སོ་བྱང་སེམས་ཀྱི་བསླབ་བྱས་རྒྱས་བཏབ། འདོན་སྒོམ་བཟླས་བརྗོད་དང་རྟེན་བཞེངས་མཆོད་གསུམ་ལ་སོགས་བྱ་བ་མང་ཆེ་བ་ནི་གསང་སྔགས་རྡོ་རྗེ་ཐེག་པའི་ཆོས་ཡིན་ཡང་ཐེག་གསུམ་ས་ལམ་གྱི་རྣམ་གཞག་དང་ལྟ་སྒོམ་སྤྱོད་གསུམ་སོ་སོ་ལ་ཐུན་མིན་གྱི་ཁྱད་ཆོས་རེ་ཡོད་པའི་ངེས་ཤེས་གཏིང་ནས་རྙེད་པས་ཐེག་པའི་གུང་མི་འགྲིག་པ་དང༌། ལྟ་སྤྱོད་ཡན་གར་དུ་སོང་བའི་དོགས་པ་དང་སེམས་ཁྲལ་གང་ཡང་མི་འདུག དེ་ཚོ་ཞར་བྱུང་འཕྲོས་དོན་གྱི་ཚུལ་དུ་ཞུས་པ་ཡིན། དུས་ཚོད་གང་མཚམས་འགོར་སོང་སྟེ་དེས་ཁྱོད་རང་ཚོ་ལ་ཕན་ཐོགས་ཅུང་ཟད་འོང་བའི་རེ་བ་ཡོད། གང་འདུལ་ཐབས་མཁས་ཀྱི་སྤྲུལ་པ་སྣ་ཚོགས་པས་འགྲོ་བའི་དོན་བྱེད་ཚུལ་ནི།
 
ང་ཡི་སྤྲལ་པ་རྒྱུན་མི་ཆད༔ བྱེ་བ་ཕྲག་བརྒྱ་བསམ་ཡས་འགྱེདཿ གང་ལ་གང་འདུལ་སྣ་ཚོགས་སྟོན༔ ང་ཡི་ཐུགས་རྗེའི་སྨོན་ལམ་གྱིས༔ ཁམས་གསུམ་འཁོར་བའི་སེམས་ཅན་ཀུན༔ རིགས་དྲུག་གནས་ནས་འཐོན་པར་ཤོག༔ ཅེས་ཡེ་ཐོག་གདོད་མའི་མགོན་པོ་ཀུན་ཏུ་བཟང་པོ་ང་ཉིད་མངོན་པར་རྫོགས་པ་སངས་རྒྱས་པའི་སྐད་ཅིག་དེ་ནས་བཟུང་དུས་རྟག་པ་རྒྱུན་གྱི་འཁོར་ལོར་གཞན་སྣང་གདུལ་བྱའི་ཡིད་ངོར་ཉི་དང་ཉི་ཟེར་ཇི་བཞིན་ལྷུན་གྲུབ་འགག་པ་མེད་པའི་གང་འདུལ་ཐབས་མཁས་ཀྱི་སྤྲུལ་པའི་རོལ་གར་སྣ་ཚོགས་སུ་སྒྱུར་ཞིང་། བསྐལ་པ་དུ་མར་བྱང་ཆུབ་མཆོག་ཏུ་ཐུགས་བསྐྱེད་པའི་སྨོན་ལམ་རྣམ་པར་དག་པའི་བདེན་སྟོབས་ཀྱིས་གནས་བཞི་ལམ་རྒྱུད་ལྔས་བསྡུས་པའི་ཁམས་གསུམ་འཁོར་བའི་སེམས་ཅན་ཐམས་ཅད་འགྲོ་བའི་གནས་རིགས་དྲུག་པོའི་སྡུག་བསྔལ་ལས་ཐར་བར་ཤོག་ཅེས་སྨོན་པའོ།། དེ་ཡང༌། ཇི་སྲིད་གཉིས་འཛིན་གྱི་འཕྲི་བ་མ་ཆོད་བར་དེ་སྲིད་དུ་དུས་གསུམ་དང་ཕྱོགས་མཚམས་ཆེ་ཆུང་སོགས་ཀྱི་སྤྲོས་པའི་སྣང་བ་འགོག་ཏུ་མི་བཏུབ་ཀྱང༌། ཐོག་མའི་མགོན་པོ་ཀུན་ཏུ་བཟང་པོ་རང་ཉིད་སངས་རྒྱས་པའི་སྐད་ཅིག་དེ་ནི་དུས་ཐམས་ཅད་ལས་འདས་ཤིང་། སེམས་ཅན་ཐམས་ཅད་མ་ལུས་ཤིང་ལུས་པ་མེད་པ་ཀུན་ཏུ་བཟང་པོའི་གོ་འཕང་མ་ཐོབ་བར་དུ་གཞན་སྣང་གདུལ་བྱའི་ངོར་གང་འདུལ་སྣ་ཚོགས་ཀྱི་རྣམ་འཕྲུལ་རྒྱུན་མི་ཆད་པར་འབྱུང་བས་ན་ཀུན་ཏུ་བཟང་པོ་ནི་རྒྱ་ཁྱོན་དང་ཕྱོགས་མཐའ། ཞེང་ཚད་དང་རྣམ་གྲངས་མཐའ་དག་ལས་འདས་སོ།། བྱེ་བ་ཕྲག་བརྒྱ་ཞེས་པ་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གཅིག་ལ་འཇིག་རྟེན་གྱི་ཁམས་བྱེ་བ་ཕྲག་བརྒྱ་ཡོད་ཅིང༌། བསམ་པའི་ཡུལ་ལས་འདས་པའི་མི་མཇེད་འཇིག་རྟེན་གྱི་ཁམས་དག་ན་ཀུན་ཏུ་བཟང་པོའི་རྣམ་རོལ་ཀྱང་བསམ་ཡས་ལས་འདས་པ་སྟེ། འཇིག་རྟེན་གྱི་ཁམས་རེ་ལ་སངས་རྒྱས་རེ་ལས་མི་འབྱུང་བ་མིན་པར། དེ་རེ་རེ་ལའང་སངས་རྒྱས་གྲངས་མེད་པར་བྱོན་ཏེ་རྩོལ་མེད་ལྷུན་གྲུབ་ཀྱི་སྒོ་ནས་འགྲོ་བའི་དོན་མཛད་པའི་ཕྱིར་ཀུན་ཏུ་བཟང་པོའི་སྐུ་ཚེ་དང་ཕྲིན་ལས་ནི་རྒྱ་དང་ཚད་དང་གྲངས་ཐམས་ཅད་ཀྱི་མཐའ་ལས་འདས་པའོ། །འདིའི་སྐབས་སུ་རྒྱས་པར་བཤད་ན་སྟོང་གསུམ་མི་མཇེད་འཇིག་རྟེན་གྱི་ཁམས་འདི་ཀུན་ཏུ་བཟང་པོ་རྣམ་སྣང་གངས་ཅན་མཚོའི་ཕྱག་གི་ལྷུང་བཟེད་ལས་འཁྲུངས་པའི་མེ་ཏོག་པདྨའི་འདབ་མ་གཅིག་གི་སྟེང་དུ་ཆགས་པ་སོགས་རྣམ་གཞག་མང་དུ་ཡོད་ཀྱང་རྒྱས་པར་མ་སྤྲོས། གང་ལ་གང་འདུལ་སྣ་ཚོགས་སྟོན༔ ཞེས་གཞི་དུས་ཀྱི་ཐུགས་བསྐྱེད་དང་ལམ་དུས་ཀྱི་ཚོགས་གསོག འབྲས་དུས་ཀྱི་སྐུ་དང་ཡོན་ཏན་དུས་སུ་སྨིན་པས་འབད་རྩོལ་མེད་པར་ལྷུན་གྲུབ་རང་ཆས་ཀྱི་ཚུལ་དུ་གདུལ་བྱའི་ཁམས་དབང་མོས་དང་བསམ་པའི་བྱེ་བྲག་དང་མཐུན་པའི་རྣམ་འཕྲུལ་སྣ་ཚོགས་སུ་སྟོན་པར་མཛད་དོ། །ང་ཡི་ཐུགས་རྗེའི་སྨོན་ལམ་གྱིས༔ ཞེས་པའི་ཚིག་གི་རྐང་པ་འདི་ཤོ་ལོ་ཀ་འདིའི་གོང་འོག་གཉིས་ཀའི་དོན་དང་སྦྱར་ཆོག་པ་སྟེ། དང་པོ་ལྟར་ན། སེམས་ཅན་ཐམས་ཅད་ཀུན་ཏུ་བཟང་པོའི་གོ་འཕང་ཐོབ་པའི་ཆེད་བདག་ཉིད་ཀུན་ཏུ་བཟང་པོའི་གོ་འཕང་ཐོབ་པར་བྱའོ་ཞེས་བྱང་ཆུབ་མཆོག་ཏུ་ཐུགས་བསྐྱེད་པའི་སྨོན་པ་དུས་སུ་སྨིན་པའི་དབང་གིས་གང་འདུལ་ཐབས་མཁས་ཀྱི་ཀུན་བཟང་རྣམ་རོལ་སྣ་ཚོགས་པས་འགྲོ་བའི་དོན་རྟག་ཁྱབ་ལྷུན་གྱིས་གྲུབ་པའི་ཚུལ་གྱིས་བྱེད་པའི་ཕྱིར་གང་འདུལ་སྤྲུལ་པས་གྲོ་བ་འདྲེན་པ་འདི་སངས་རྒྱས་ཀུན་ཏུ་བཟང་པོ་ང་ཡི་སྨོན་ལམ་གྱིས་གྲུབ་པ་དང་། ཕྱི་མ་ལྟར་ན་ཀུན་ཏུ་བཟང་པོ་ང་ཡི་སྨོན་ལམ་ལ་བརྟེན་ནས་ཁམས་གསུམ་དང་སྐྱེ་གནས་བཞི། ལམ་རྒྱུད་ལྔས་བསྡུས་པའི་སེམས་ཅན་ཐམས་ཅད་འཁོར་བའི་གནས་རིས་དྲུག་ནས་ཐར་བར་ཤོག་ཅེས་སྨོན་པ་སྟེ༑ ཁམས་གསུམ་གྱིས་མ་བསྡུས་པའི་སེམས་ཅན་མེད་ལ། སྐྱེ་གནས་བཞིས་མ་བསྡུས་པའི་མི་མེད། དཔེར་ན། འཛམ་གླིང་འདིའི་མི་ལ་ཆ་བཞག་ན། མི་སེར་པོ། མི་དམར་པོ།མི་ནག་པོ། མི་དཀར་པོ། མི་ཁམ་པ་སོགས་མིའི་རིགས་ལ་དབྱེ་བ་དང་རྣམ་གྲངས་སྣ་ཚོགས་ཡོད་པ་རེད། ངས་སེར་པོ་གང་ཡང་མཐོང་གིན་མི་འདུག་ཀྱང༌། ང་དང་ང་འདྲ་བ་རྣམས་ལ་མི་སེར་པོ་ཟེར་གྱི་རེད། མི་རིགས་སོ་སོ་ལ་སྐད་རིགས་མི་འདྲ་བ་ཁ་ཁ་ཡོད་ཀྱང་དགའ་སྐྱོ་ཆགས་སྡང་གི་རྣམ་འགྱུར་གཅིག་པ་རེད༑ དེ་བཞིན་དུ། འཇིག་རྟེན་གྱི་ཁམས་གཞན་དང་གཞན་རྣམས་སུ་མི་རྐང་པ་གཅིག་པ་དང༌། རྐང་གཉིས་དང་རྐང་མང་ལ་སོགས་དང༌། མིག་གཅིག་པ་དང་མིག་གཉིས་མིག་བརྒྱད་པ་ལ་སོགས་དབྱེ་བ་མཐའ་ཡས་པར་གསུངས་ཡོད། གལ་ཏེ་རྐང་ལག་བརྒྱད་དང་མིག་བརྒྱད་ཅན་གྱི་སྡིག་སྲིན་དང་འབུ་སྡོམ་ལྟ་བུའི་མི་འཇིགས་སུ་རུང་བ་དེ་འདྲ་ཞིག་དྲུང་དུ་བསླེབས་འོང་ན་དེ་ལ་ལག་འཇུ་དང་ཁ་བརྡ་སོགས་འབྲེལ་འདྲིས་བྱ་རྒྱུ་དཀའ་ལས་ཁག་པོ་ཡོང་ས་རེད་པ། འོན་ཀྱང་། ལས་ཀྱི་སྣང་བ་སྣ་ཚོགས་པར་བརྟེན་སྲིད་པ་ཁམས་གསུམ་གྱི་འཁོར་བ་འདིར་མི་སྲིད་པ་གཅིག་ཀྱང་མེད་པ་རེད། དེ་བཞིན་དུ། མི་ལ་ལའི་གནས་ལ་ང་ཚོའི་གནས་ཁང་ནང་བཞིན་གོམ་པ་འདེགས་འཇོག་བྱ་སའི་ས་གཞི་མེད་སྲིད་ལ། གཟུགས་གཞི་དང་བཟོ་ལྟའི་ཁྱད་པར་ཅི་འདྲ་ཞིག་ཡིན་རུང་ཀུན་རྨོངས་མ་རིག་པས་སྣེ་དྲངས་པའི་ཉོན་མོངས་མེད་མཁན་སུ་ཡང་མེད། དེས་ན་ཉོན་མོངས་པ་དེ་དག་གིས་བསྐྱེད་པའི་འགྲོ་བ་རིགས་དྲུག་དང་ཁམས་གསུམ། ས་འོག་ས་སྟེང་ས་བླ་སྟེ་སྲིད་པ་གསུམ་གྱི་སེམས་ཅན་ཐམས་ཅད་གནས་རིས་དེ་དག་ལས་མྱུར་དུ་ཐར་ནས་གཏན་བདེ་བླ་ན་མེད་པ་ཀུན་ཏུ་བཟང་པོའི་གོ་འཕང་མྱུར་དུ་འཐོབ་པར་གྱུར་ཅིག་ཅེས་སྨོན་པའོ། །
 
མ་རིག་སེམས་ཅན་འཁྲུལ་ཚུལ་རྒྱས་བཤད་ལས། གཞི་དང་བདག་གཅིག་པའི་མ་རིག་ཡེ་ཤེས་སུ་གྲོལ་བར་སྨོན་པ་ནི། གཞི་རང་བྱུང་གི་རིག་པ་ངོ་ཤེས་ན་ཡེ་ཤེས་མཐར་རྒྱས་ཤིང་ཀུན་བཟང་ཆོས་སྐུའི་རྒྱལ་སར་བསྙེག་པ་དེ་ལྟ་མོད་ཀྱང་ཐོག་མར་སེམས་ཅན་རྣམས་འཁོར་བར་འཁྱམས་ཚུལ་ཅི་འདྲ་ཡིན་ཟེར་ན། བཤད་པར་བྱ།
 
དང་པོ་སེམས་ཅན་འཁྲུལ་པ་རྣམས༔ གཞི་ལ་རིག་པ་མ་ཤར་བས༔ ཅི་ཡང་དྲན་མེད་ཐོམ་མེ་བ༔ དེ་ཀ་མ་རིག་འཁྲུལ་པའི་རྒྱུ༔ དེ་ལ་ཧད་ཀྱིས་བརྒྱལ་བ་ལས༔ དངངས་སྐྲགས་ཤེས་པ་ཟ་ཟི་འགྱུས༔ དེ་ལས་བདག་གཞན་དགྲར་འཛིན་སྐྱེས༔ བག་ཆགས་རིམ་བཞིན་བརྟས་པ་ལས༔ འཁོར་བ་ལུགས་སུ་འཇུག་པ་བྱུང་༔ དེ་ལས་ཉོན་མོངས་དུག་ལྔ་རྒྱས༔ དུག་ལྔའི་ལས་ལ་རྒྱུན་ཆད་མེད༔ དེ་ཕྱིར་སེམས་ཅན་འཁྲུལ་པའི་གཞི༔ དྲན་མེད་མ་རིག་ཡིན་པའི་ཕྱིར༔ སངས་རྒྱས་ང་ཡི་སྨོན་ལམ་གྱིས༔ ཀུན་གྱིས་རིག་པ་ངོ་ཤེས་ཤོག༔ ཅེས་པ་སྟེ། ཆོས་འདིར་དང་པོའི་སངས་རྒྱས་དང༌། དང་པོའི་སེམས་ཅན་ཞེས་བརྡ་ཁྱབ་གཅིག་མཚུངས་གནང་ཡོད། འོ་ན། དང་པོའི་སེམས་ཅན་སུ་རེད་ཟེར་ན། ང་རེད། ཁྱོད་རང་ཚོ་རེད། ང་ཚོ་ཚང་མ་དང་པོའི་སེམས་ཅན་རེད། ང་ཚོ་འཁོར་བ་ཐོག་མེད་ནས་བྱུང་བའི་ཕྱིར་དང་པོའི་སེམས་ཅན་ཡིན་པར་མ་ཟད། སྐད་ཅིག་རེ་རེ་བཞིན་འཁོར་བར་གསར་སྐྱེས་ཡིན་པའི་ཕྱིར་ནའང་དང་པོའི་སེམས་ཅན་ཡིན་པར་སྙོན་དུ་མེད། དུས་བདེན་དངོས་སུ་མེད་པས་སྐད་ཅིག་ཀྱང་རང་བཞིན་དུ་མ་གྲུབ་ཀྱང་མ་བརྟག་ཐ་སྙད་ཙམ་དུ་གཞན་གྲགས་ཀྱི་གནོད་པ་ཟློག་དོན་དུ་སྔ་ཕྱི་དང་འདས་མ་འོངས་སོགས་རྗེས་སུ་བརྗོད་དགོས་པ་ཡིན། དེ་ཡང་སེམས་ཅན་འཁོར་བར་འཁྲུལ་པའི་ཚུལ་དངོས་ནི། ཀུན་གཞི་འདུས་མ་བྱས་པའི་རང་བྱུང་ཡེ་ཤེས་ཀྱི་རིག་པ་ངོ་མ་ཤེས་ནས་གཟུང་འཛིན་ཅིར་ཡང་དྲན་ལམ་དུ་མེད་པའི་ཀུན་ཏུ་རྨོངས་པའི་མ་རིག་པ་ནག་འཐོམ་མེ་བ་དེ་ཉིད་འགྲོ་རྣམས་འཁོར་བ་མུ་མཐའ་མེད་པར་འཁྱམ་པའི་གཞི་དང༌། འཁྲུལ་པ་དང་ཉིང་འཁྲུལ་སོགས་འཁྲུལ་པ་ཀུན་གྱི་རྩ་བར་གྱུར་པ་ཡིན། འོ་ན་དུས་ནམ་ཞིག་ནས་འཁྲུལ་པ་ཡིན་ཞེ་ན། དུས་བདེན་པར་མ་གྲུབ་པའི་ཕྱིར་སྐད་ཅིག་རེ་རེ་བཞིན་འཁྲུལ་ཞིང༌། འཁྲུལ་པ་བར་མི་ཆད་པར་རྒྱུན་ཆགས་སུ་འཁྲུལ་པ་རེད། མ་རིག་འཁྲུལ་པ་དེ་ལའང་། ལྷན་སྐྱེས་ཀྱི་མ་རིག་པ་དང༌། ཀུན་བཏགས་ཀྱི་འཁྲུལ་པ་གཉིས་རྒྱུན་ཆགས་སུ་འབྱུང་བ་སྟེ། ཀུན་གཞི་ངོ་མ་ཤེས་ནས་མ་རིག་པ་བྱུང་ཞིང་། ཀུན་བཏགས་ཀྱིས་ང་མིན་ལ་ངར་འཛིན་པས་ཧད་ཀྱིས་བརྒྱལ་བར་འགྱུར་ཞིང་། དེ་ལས་ནམ་ཞིག་དྲན་པ་སད་པ་ན་ཅི་ཡིན་སྙམ་པའི་དངངས་སྐྲག་གི་ཤེས་པས་སེམས་ཟ་ཟིར་འགྱུས་པ་དང་༑ དེ་ནས་ཀུན་ཏུ་བརྟག་པས་བདག་གཞན་གཉིས་སུ་འཛིན་ཏེ་དེ་ལ་ཆགས་སྡང་གི་རྟོག་པ་ཕྱོགས་སུ་ལྷུང་། གཉིས་འཛིན་ཆགས་སྡང་གི་བག་ཆགས་རིམ་གྱིས་བརྟས་པ་ལས་འཁོར་བའི་རྟེན་འབྲེལ་ལུགས་སུ་འབྱུང་ཞིང་༑ དེ་ལས་ཉོན་མོངས་དུག་ལྔ་རག་པ་ཆེར་རྒྱས་སུ་གྱུར་ཅིང་དེ་དག་གིས་ཀུན་ནས་སློང་བའི་ཆགས་སྡང་རྨོངས་གསུམ་སོགས་དུག་ལྔའི་ལས་ལམ་ཡོངས་སུ་རྫོགས་ཏེ་སྡུག་བསྔལ་རྒྱུན་ཆད་མེད་པ་འབྱུང་བ་ཡིན༑ གློ་བུར་འཁྲུལ་པའི་སེམས་ཅན་རྣམས་ཀྱི་འཁྲུལ་གཞི་ཅིར་ཡང་མེད་པ་ཀུན་ཏུ་རྨོངས་པའི་མ་རིག་པ་ཡིན་པ་དེའི་ཕྱིར། མ་རིག་གཞི་ནས་དག་པའི་ཐོག་མའི་སངས་རྒྱས་ཀུན་ཏུ་བཟང་པོ་ང་ཡིས་དགོངས་པ་རང་གནས་ཀྱི་སྨོན་ལམ་སེམས་ཅན་གྱི་རྒྱུད་ལ་བཏབ་པའི་མཐུ་ལ་བརྟེན་ནས་མཁའ་ཁྱབ་མ་རྒན་འགྲོ་བ་ཡོངས་ཀྱིས་རང་བྱུང་གཞིའི་རིག་པ་ངོ་ཤེས་པར་ཤོག་ཅིག་ཅེས་སྨོན་པའོ། །
 
ལྷན་སྐྱེས་ཀྱི་མ་རིག་པ་དང་ཀུན་བཏགས་ཀྱི་འཁྲུལ་པ་རིག་པ་ཡེ་ཤེས་ཀྱི་ངོ་བོར་སྨོན་པ་ནི།
 
ལྷན་ཅིག་སྐྱེས་པའི་མ་རིག་པ༔ ཤེས་པ་དྲན་མེད་ཡེངས་པ་ཡིན༔ ཀུན་ཏུ་བཏགས་པའི་མ་རིག་པ༔ བདག་གཞན་གཉིས་སུ་འཛིན་པ་ཡིན༔ ལྷན་ཅིག་ཀུན་བཏགས་མ་རིག་གཉིས༔ སེམས་ཅན་ཀུན་གྱི་འཁྲུལ་གཞི་ཡིན༔ སངས་རྒྱས་ང་ཡི་སྨོན་ལམ་གྱིས༔ འཁོར་བའི་སེམས་ཅན་ཐམས་ཅད་ཀྱི༔ དྲན་མེད་འཐིབས་པའི་མུན་པ་སངས༔ གཉིས་སུ་འཛིན་པའི་ཤེས་པ་དྭངས༔ རིག་པའི་རང་ངོ་ཤེས་པར་ཤོག༔ ཅེས་པ་སྟེ། འཁོར་འདས་འཁྲུལ་གྲོལ་ཀུན་གྱི་གཞི་ལུང་མ་བསྟན་གྱི་རང་ཞལ་མ་མཇལ་བས་རང་བྱུང་གི་རིག་པ་དྲན་ལམ་དུ་མི་གསལ་བའི་གཏི་མུག་རྣམ་པར་གཡེང་བའི་ཤེས་པ་ནག་འཐོམ་མེ་བ་དེ་ཉིད་ལ་ལྷན་ཅིག་སྐྱེས་པའི་མ་རིག་པ་གསུངས་ཤིང༌། དཀའ་སྤྱད་དང་སྙིང་རུས། འབད་བརྩོན་ཤུགས་དྲག་དང་བཅས་ཆོས་འཆད་ཉན་སྒོམ་སྒྲུབ་བྱ་བ་ལའང་སེམས་རྣམ་པར་གཡེང་བའི་གནས་སྐབས་མང་པོ་འོང་གི་རེད། དཔེར་ན། ང་རང་ཚོས་སྒོམ་བརྟན་པོ་ཞིག་རྒྱག་དགོས་བསམ་ཏེ་ཞི་ལྷག་བློ་སྦྱོང་སོགས་ལ་བློ་ཕྱོགས་པའི་རྗེས་ཐོག་ཏུ་སེམས་ཡེངས་ཚར་བ་རེད༑ དེ་བཞིན་དུ། ཁ་འདོན་བཟླས་བརྗོད་ཚད་ལྡན་ཞིག་བྱ་བསམ་སྟེ་འགོ་འཛུགས་པ་ན་དུས་ཡུན་ཅུང་ཙམ་འགྲོ་མཚམས་ཡེངས་ཚར་བ་རེད། ཕྱག་འཚལ་གྱིན་འཚལ་གྱིན་ཡེངས་འགྲོ་བ་འདི་དག་ཐམས་ཅད་ལྷན་སྐྱེས་ཀྱི་མ་རིག་པ་ཤུགས་ཆེ་བའི་རྒྱུ་མཚན་ལ་བརྟེན་ནས་ཡོང་གི་ཡོད་པ་རེད། ཀུན་བཏགས་ཀྱི་མ་རིག་པ་ནི། གནས་སྣང་གི་ཆོས་ཚུལ་ལ་ཀུན་ཏུ་རྨོངས་པའི་མ་རིག་པ་དེའི་དབང་གིས་དངོས་པོའི་ཆོས་ཉིད་ལས་མཐའ་གཞན་དུ་རྟོག་སྟེ་བདག་ཡུལ་ཅན་དང༌། གཞན་ཡུལ་དུ་འཛིན་པ་སྟེ་བདག་གཞན་གཉིས་སུ་འཛིན་པའི་ཤེས་པ་འདི་གཉིས་ནི་སེམས་ཅན་རྣམས་ཁམས་གསུམ་འཁོར་བར་འཁྲུལ་པའི་གཞི་དང་རྒྱུ་གཅིག་པུར་གྱུར་པ་དེའི་ཕྱིར། ཡེ་རྫོགས་ཀུན་ཏུ་བཟང་པོ་ང་ཡི་ཆོས་ཉིད་གདོད་ནས་དག་པའི་བདེན་སྟོབས་སྨོན་ལམ་དུ་སྨིན་པའི་མཐུས་མ་རིག་བག་ཆགས་ཀྱིས་འཁོར་བར་འཁྱམས་པའི་སེམས་ཅན་ཐམས་ཅད་ཀྱིས་ཀུན་རྨོངས་མ་རིག་པས་ཀུན་གཞི་ངོ་མ་ཤེས་པའི་གཏི་མུག་གི་མུན་པ་སངས་ཤིང༌། ཀུན་ཏུ་བཏགས་པའི་བདག་གཞན་གཉིས་སུ་འཛིན་པའི་ཤེས་པ་དྭངས་ཏེ་གཞི་རང་བྱུང་གི་རིག་པ་རང་སྣང་དུ་ངོ་ཤེས་པར་ཤོག་ཅིག་ཅེས་སྨོན་པའོ། །
 
འཁྲུལ་པའི་རྟེན་འབྲེལ་དུག་ལྔ་རང་གྲོལ་ལས། འདོད་ཆགས་ཀུན་རྟོག་ཡེ་ཤེས་སུ་ངོ་སྤྲོད་པའི་སྨོན་ལམ་ནི། རྒྱུ་བདག་ལས་མ་རིག་པ་དང༌། དེ་ལས་རྟེན་འབྲེལ་ཕྱི་མ་རྣམས་ལུགས་སུ་འབྱུང་བའི་ཕྱིར་རྒྱུ་དེ་ལས་གྲོལ་བའི་རིག་པ་ཀུན་ཏུ་བཟང་པོའི་གོ་འཕང་ཐོབ་པར་སྨོན་པ་སྟེ།
 
གཉིས་འཛིན་བློ་ནི་ཐེ་ཚོམ་སྟེ༔ ཞེན་པ་ཕྲ་མོ་སྐྱེས་པ་ལས༔ བག་ཆགས་འཐུག་པོ་རིམ་གྱིས་བརྟས༔ ཟས་ནོར་གོས་དང་གནས་དང་གྲོགས༔ འདོད་ཡོན་ལྔ་དང་བྱམས་པའི་གཉེན༔ ཡིད་འོང་ཆགས་པའི་འདོད་པས་གདུངས༔ དེ་དག་འཇིག་རྟེན་འཁྲུལ་པ་སྟེ༔ གཟུང་འཛིན་ལས་ལ་ཟད་མཐའ་མེད༔ ཞེན་པའི་འབྲས་བུ་སྨིན་པའི་ཚེ༔ རྐམ་ཆགས་གདུང་བའི་ཡི་དྭགས་སུ༔ སྐྱེས་ནས་བཀྲེས་སྐོམ་ཡ་རེ་ང་༔ སངས་རྒྱས་ང་ཡི་སྨོན་ལམ་གྱིས༔ འདོད་ཆགས་ཞེན་པའི་སེམས་ཅན་རྣམས༔ འདོད་པའི་གདུང་བ་ཕྱིར་མ་སྤངས༔ འདོད་ཆགས་ཞེན་པ་ཚུར་མ་བླང་༔ ཤེས་པ་རང་སོར་ཀློད་པ་ཡིས༔ རིག་པ་རང་སོ་ཟིན་གྱུར་ནས༔ ཀུན་རྟོག་ཡེ་ཤེས་ཐོབ་པར་ཤོག༔ ཅེས་པ་སྟེ། འདོད་ཉོན་གྱི་རྩ་བ་བདག་གཞན་གཉིས་སུ་འཛིན་པའི་ཀུན་བཏགས་འཁྲུལ་པའི་བློ་ནི་ཆོས་རྣམས་རབ་ཏུ་རྣམ་པར་འབྱེད་པའི་ཤེས་རབ་བག་ལ་ཉལ་བའི་ཐེ་ཚོམ་ཡིད་གཉིས་སུ་སྣང་བའི་ལྷན་སྐྱེས་ཀྱི་མ་རིག་པ་ལས་བྱུང་བ་སྟེ། བདག་གཞན་གཉིས་སུ་འཛིན་པའི་གཉིས་འཛིན་དེ་ལས་ཆགས་སྡང་གི་ཞེན་པ་ཕྲ་མོ་ཞིག་རང་བཞིན་ངང་གིས་སྐྱེས་ཤིང༌། དེ་རིམ་གྱིས་གོམས་པའི་བག་ཆགས་ཀྱི་ནུས་པ་ཆེར་རྒྱས་སུ་སོང་སྟེ་ཡིད་དུ་འོང་མི་འོང་ལ་ཆགས་སྡང་གི་རྟོག་པ་སོ་སོར་ཕྱོགས་སུ་ལྷུང་བ་སྟེ། ཟས་གོས་གནས་མལ་དང་རྒྱུ་ནོར་ལོངས་སྤྱོད། དགའ་ཉེ་སྤུན་མཆེད་དང་གྲོགས་པོ་གྲོགས་མོ་སོགས་རང་གི་མིག་རྣ་སྣ་ལྕེ་ལུས་ཏེ་དབང་པོ་སྒོ་ལྔའི་ཡུལ་དུ་གྱུར་པའི་ཕྱི་འདོད་ཡོན་གཟུགས་སྒྲ་དྲི་རོ་རེག་བྱ་ཡིད་དུ་འོང་ཞིང་སྙིང་དུ་སྡུག་པ་རྣམས་ལ་ཞེན་ཅིང་ཆགས་པས་ཡིད་གདུང་བར་འགྱུར། ཡིད་འོང་གི་དངོས་པོ་དེ་དག་ཀྱང་ཕྱིན་ཅི་ལོག་གི་རྟོག་པས་བཏགས་པའི་འཁྲུལ་པ་སྟེ། སྣང་བ་ལྟར་མ་གྲུབ་པའི་ཕྱིར་དང་༑ གཟུང་འཛིན་རྒྱང་ཆད་དང་གཟུང་འཛིན་གཉིས་སུ་འཛིན་པ་ལས་བྱུང་བའི་ལས་ལ་ཟད་པ་མེད་དེ། ཕྱིན་ཅི་ལོག་གི་རྣམ་རྟོག་ལ་མཐའ་མེད་པ་ཡིན་པའི་ཕྱིར། འདོད་བྱ་ཡིད་འོང་གི་དངོས་པོ་ལ་ཞེན་ཅིང་ཆགས་པའི་འདོད་ཆགས་ཀྱི་འབྲས་བུ་སྨིན་ཏེ་ཟས་སྐོམ་གྱིས་ཡིད་ཡོངས་སུ་གདུང་ཞིང་ལུས་ངག་ངལ་ཞིང་དུབ་པར་གྱུར་པའི་ཡི་དྭགས་ཀྱི་གནས་སུ་སྐྱེས་ནས་ཤིན་ཏུ་བཀྲེས་ཤིང་སྐོམ་པའི་སྡུག་བསྔལ་གྱིས་མནར་བ་ཡ་རེ་ང་སྟེ་ཤིན་ཏུ་ཡི་མུག་པའི་གནས་ཞེས་པའི་དོན་ཏོ། ཡི་དྭགས་ལའང་ཕྱིའི་སྒྲིབ་པ་ཅན་དང༌། ནང་གི་སྒྲིབ་པ་ཅན། སྒོས་ཁུར་གྱི་སྒྲིབ་པ་ཅན་སོགས་མང་པོ་ཡོད་པ་རེད། འོན་ཀྱང་། ང་ཚོ་མིའི་སྤྱི་ཚོགས་སུ་དམྱལ་བ་གང་ན་ཡོད། ཡི་དྭགས་གང་ན་ཡོད། ལྷ་དང་ལྷ་མ་ཡིན་སོགས་བཤད་པ་འདི་དག་ཐམས་ཅད་ཆོས་ལུགས་ཀྱིས་སྙད་བཏགས་པའི་སྒྲུང་ཙམ་ལས་དངོས་ཡོད་གནས་ཚུལ་མིན་ཟེར་མཁན་དེ་འདྲའང་ཡོད་པ་རེད། འགྲོ་བའི་གནས་རིས་སོ་སོའི་དབང་ཤེས་ལ་ཐུན་མིན་གྱི་ནུས་པ་མི་འདྲ་བ་ཡོད་པས་གཅིག་གི་མཐོང་ཐོས་ཀྱི་ཡུལ་དུ་གྱུར་པ་དེ་ཀུན་གྱི་ཡུལ་དུ་མི་འགྱུར་བའི་ཕྱིར་དང༌། ཡོད་ན་མི་ཡིས་མཐོང་བས་ཁྱབ་པ་ཁས་བླངས་ན་སྟོན་རྒྱུ་མ་རྙེད་ན་མེད་དགོས་ཀྱང་དེ་འདྲའི་ཁྱབ་པ་སུས་ཀྱང་མ་འཆེས་པའི་ཕྱིར་ན་ཀླན་ཀ་མེད། མི་ཐུན་མོང་གིས་འགྲོ་བ་རིགས་དྲུག་དངོས་སུ་མི་མཐོང་ཡང་དཔེ་ཉེར་འཇལ་གྱི་ཚད་མ་སོགས་ལ་བརྟེན་ནས་འགྲོ་བ་རིགས་དྲུག་ཡོད་པར་སྒྲུབ་ནུས་ཏེ། མིའི་འགྲོ་བ་གཅིག་པུ་ལའང་བདེ་འགྲོ་དང་ངན་འགྲོ་རྗེས་མཐུན་པ་ཡོད་པའི་ཕྱིར། དཔེར་ན། ཟས་ནོར་ལོངས་སྤྱོད་ཀྱི་འབྱོར་པ་ཤིན་ཏུ་ཆེ་ཡང་ཆོག་མི་ཤེས་པར་མེད་མུག་མ་ཎི་ལྟར་འདོན་ཅིང༌། རང་གཞན་སུའི་དོན་དུའང་ཡར་མཆོད་མར་སྦྱིན་བྱེད་མི་བྲ་བའི་སེར་སྣ་འཇུར་གེགས་ཅན་གྱི་མི་དེ་ཉིད་ཡི་དྭགས་དངོས་མིན་ཀྱང་ཡི་དྭགས་དང་ཆ་འདྲ་བ་རེད། དེ་བཞིན་དུ། ལྟ་སྟངས་ཡག་བཙོག་དང༌། ཚིག་འགོ་མཐོ་དམན་ཙམ་གྱིས་ཁོང་ཁྲོ་མེ་ལྟར་འབར་བའི་ཞེ་སྡང་གདུག་རྩུབ་ཅན་གྱི་མི་དེ་དམྱལ་བ་དང་རྗེས་སུ་མཐུན་པ་རེད་ལ། གཞན་གྱི་བདེ་འབྱོར་དང་ཕུན་ཚོགས་ཀྱི་དཔལ་ཡོན་ལ་མི་བཟོད་པའི་ཕྲག་དོག་སྟོབས་དང་ལྡན་པ་དེ་ལྷ་མ་ཡིན་དང་རྗེས་སུ་མཐུན་པ་རེད། དེས་ན་གཉིས་འཛིན་འཁྲུལ་པའི་བག་ཆགས་གཉིས་མེད་གཞི་རྩར་གྲོལ་བའི་སངས་རྒྱས་ཀུན་ཏུ་བཟང་པོ་ང་ཡི་བདེ་ཆེན་འདུ་འབྲལ་མེད་པའི་སྨོན་ལམ་རྣམ་པར་དག་པའི་མཚམས་སྦྱོར་གྱིས་འདོད་སྲེད་ཆགས་ཞེན་གྱི་དབང་དུ་གྱུར་ཏེ་སྡིག་སྡུག་སྣ་ཚོགས་པས་མནར་བའི་སེམས་ཅན་ཐམས་ཅད་ཀྱིས་ལུས་སེམས་མ་ཞི་བར་བྱེད་པའི་འདོད་སྲེད་ཆེད་དུ་མི་སྤོང་ཞིང༌། ཆགས་ཞེན་དང་དུའང་མི་ལེན་པར་མ་བཅོས་སོ་མའི་ཤེས་པ་རང་སར་ཀློད་པས་རིག་པ་རང་གི་ངོ་བོ་ངོས་ཟིན་པའམ་ཀུན་གཞི་ལྷན་ཅིག་སྐྱེས་པའི་རང་ཞལ་མངོན་སུམ་དུ་མཇལ་ཏེ་བདེ་ཆེན་ཀུན་རྟོག་ཡེ་ཤེས་ཆེན་པོ་མངོན་དུ་འགྱུར་བར་ཤོག་ཅེས་སྨོན་ཚིག་གི་འབྲུ་འགྲེལ་བའོ། །དེ་ཡང༌། ཉན་ཐོས་ཐེག་པ་ལྟར་ན་ལུས་ལ་ཆགས་པ་སྤོང་བའི་ཕྱིར་ལུས་མི་སྡུག་པ་དང་མི་གཙང་བ་སྒོམ་དགོས་ཀྱང༌། འདིར། འདོད་པའི་གདུང་བ་ཕྱིར་མ་སྤངས༔ཞེས་འབྱུང་ན་འདོད་ཆགས་དང་དུ་ལེན་ཏེ་སྤྱོད་པ་འཇོལ་ཉོག་ཏུ་སྤྱད་དགོས་པ་ཡིན་ནམ་ཞེ་ན། མིན་ཏེ་ཚིག་དེའི་རྗེས་ཐོག་དེ་མ་ཐག་ཏུ། འདོད་ཆགས་ཞེན་པ་ཚུར་མ་བླང་༔ ཞེས་འབྱུང་བའི་ཕྱིར་ཐེག་པའི་ཡང་རྩེ་ཨ་ཏི་རྫོགས་པ་ཆེན་པོའི་ལུགས་ལ་གཞི་འབྲས་དབྱེ་བ་མེད་པའི་ཕྱིར་སྔར་ཡོད་སྤང་བྱའི་ཁྱད་པར་མེད་ལ། སྔར་མེད་གསར་དུ་གཞག་རྒྱུའི་འབྲས་བསྡུས་ཀྱི་ཆོས་གང་ཡང་མེད་པའི་ཕྱིར། འདོད་ཆགས་ལ་རྒྱབ་ཀྱིས་ཕྱོགས་ཏེ་སྤང་མི་དགོས་ཤིང༌། འདོད་ཆགས་ཀྱི་རྗེས་སུ་འབྲངས་ཏེ་ཞེན་པ་ཕྲ་མོ་ཚུན་ཆད་དང་དུའང་མི་ལེན་པའི་ཕྱིར་རོ༑༑ འོ་ན་སྤང་བླང་གི་ཉམས་ལེན་གང་ཡང་མེད་དམ་ཞེ་ན། བཅས་བཅོས་གསལ་བཞག་མེད་པར་ཤེས་པ་རང་གི་ངོ་བོར་ལྷོད་ཀྱིས་ཀློད་དེ་འཇོག་པས་རྒྱུ་རྐྱེན་གྱིས་འདུས་མ་བྱས་ཤིང༌། དགེ་མི་དགེ་གང་དུའང་ལུང་མ་བསྟན་པའི་འཁོར་འདས་ཀུན་གྱི་གཞིར་གྱུར་པའི་རིག་པ་རང་གི་ངོ་བོ་ངོས་ཟིན་ཏེ་འདོད་སྲེད་ཆགས་པའི་ཞེན་པ་ཀུན་རྟོག་ཡེ་ཤེས་ཆེན་པོར་གནས་གྱུར་ཏེ་ལྷན་ཅིག་སྐྱེས་པ་ཆོས་སྐུ་ཀུན་ཏུ་བཟང་པོའི་གོ་འཕང་ཐོབ་པར་འགྱུར་བ་ཡིན་ནོ། །དེ་ཡང་གོང་དུ་ཇི་སྐད་བཤད་པ་ལྟར་ཐོག་མར་ཀུན་གཞི་ཡེ་ཤེས་ངོ་མ་ཤེས་པ་ལས་མ་རིག་པ་དང༌། དེ་ལས་གཟུང་འཛིན་གྱི་ཤེས་པ། དེ་ལས་དགྲ་གཉེན་ལ་ཆགས་སྡང་གི་རྟོག་པ་འདི་བྱུང་བའི་ཕྱིར་བཟོ་བཅོས་དང་དགག་སྒྲུབ་མི་བྱེད་པར་རང་བབ་ཏུ་བཞག་ན་རང་སར་གྲོལ་བར་འགྱུར་ཏེ༑ དཔེར་ན། ཕྱིའི་རྒྱ་མཚོ་ཆེན་པོར་སྐྱོད་པའི་གྲུ་རྫིང་ནས་འཕུར་བའི་བྱ་དེ་བསྐོར་ཞིང་བསྐོར་ཞིང་གྲུ་རྫིང་རང་གི་ཐོག་ཏུ་འབབ་པ་ལས་ཆུ་ཡི་ངོགས་སུ་ཕྱིན་མི་ནུས་པ་ལྟར་མིང་དོན་ལ་མཚན་མར་འཛིན་པའི་འོག་འགྱུ་རྟོག་པའི་ཚོགས་འདི་དག་མ་བཅོས་རང་སོར་ཀློད་དེ་བཞག་ན་རང་བྱུང་རིག་པ་ཡེ་ཤེས་ཀྱི་ངོ་བོར་མི་བབ་ཀ་མེད་ཡིན། ཀུན་རྟོག་ཡེ་ཤེས་ཞེས་པ་ཀུན་ནས་ཉོན་མོངས་པའི་རྣམ་པར་རྟོག་པའི་ཚོགས་འདི་དག་ཐམས་ཅད་འཁྲུལ་གྲོལ་ཀུན་གྱི་གཞི་ལུང་མ་བསྟན་གྱི་རོལ་རྩལ་དུ་ངོ་ཤེས་པའི་ཡེ་ཤེས་དེ་ལ་ཟེར་བ་ཡིན། འདི་སྔགས་བླ་ན་མེད་པའི་ཐབས་ཁྱད་པར་དུ་འཕགས་པ་ལས་ཉན་ཐོས་དང་ཐེག་པ་ཐུན་མོང་བའི་ལུགས་སུ་རྣམ་རྟོག་ཆོས་སྐུ་དང༌། ཉོན་མོངས་ཡེ་ཤེས་སུ་བཤད་པ་གཏན་མི་འབྱུང་བ་ཡིན་ནོ། །
 
ཞེ་སྡང་འོད་གསལ་དུ་ངོ་སྤྲོད་པའི་སྨོན་ལམ་ནི།
 
ཕྱི་རོལ་ཡུལ་གྱི་སྣང་བ་ལ༔ འཇིགས་སྐྲག་ཤེས་པ་ཕྲ་མོ་འགྱུས༔ སྡང་བའི་བག་ཆགས་བརྟས་པ་ལས༔ དགྲར་འཛིན་བརྡེག་གསོད་ཧྲག་པ་སྐྱེས༔ ཞེ་སྡང་འབྲས་བུ་སྨིན་པའི་ཚེ༔ དམྱལ་བའི་བཙོ་བསྲེག་སྡུག་རེ་བསྔལ༔ སངས་རྒྱས་ང་ཡི་སྨོན་ལམ་གྱིས༔ འགྲོ་དྲུག་སེམས་ཅན་ཐམས་ཅད་ཀྱི༔ ཞེ་སྡང་དྲག་པོ་སྐྱེས་པའི་ཚེ༔ སྤང་བླང་མི་བྱ་རང་སོར་ཀློད༔ རིག་པ་རང་སོ་ཟིན་གྱུར་ནས༔ གསལ་བའི་ཡེ་ཤེས་ཐོབ་པར་ཤོག༔ ཅེས་པ་སྟེ། ཕྱི་རོལ་གྱི་ཡུལ་ཡིད་དུ་མི་འོང་བ་དགྲ་ཇག་ཆོམ་རྐུན་དང༌། ནད་མཚོན་མུ་གེ་སོགས་དང་འཕྲད་པའི་འཇིགས་སྐྲག་གི་རྟོག་པ་ཕྲ་མོ་ཞིག་སྐྱེ་ཞིང་། རྟོག་པ་དེས་ཞེ་སྡང་གི་བག་ཆགས་ཀུན་ནས་སློང་སྟེ་ནུས་པ་ཆེར་རྒྱས་སུ་བྱས་པས་རང་ཉིད་རྒྱབ་ཀྱིས་ཕྱོགས་པའི་དམིགས་ཡུལ་ལ་དགྲར་འཛིན་པའི་འདུ་ཤེས་རགས་པ་སྐྱེ། དགྲར་འཛིན་གྱི་འདུ་ཤེས་དེས་བརྡུང་བརྡེག་དང་གསོད་གཅོད་ལ་སོགས་དུཿ ཁ་ངང་གིས་སྒྲུབ་པའི་སྡིག་ལས་སྣ་ཚོགས་སུ་བསགས་ཤིང༌། དེའི་རྣམ་སྨིན་གྱི་འབྲས་བུ་ལ་དམྱལ་བའི་བཙོ་བསྲེག་དང་ཚ་གྲང་གི་སྡུག་བསྔལ་དཔག་ཏུ་མེད་པས་ཀུན་ནས་མནར་བར་འགྱུར་བ་འདི་ཡ་རེ་ང་ཞིང་ཤིན་ཏུ་ཡི་མུག་པའོ། །དེ་ཡང་། ཞེ་སྡང་དབང་གིས་གསོད་གཅོད་དང་རྡུང་བརྡེག་སྣ་ཚོགས་སུ་བྱེད་པ་ནི། དཔེར་ན། འཛམ་བུའི་གླིང་འདིར་དམག་ཐེངས་རེའི་སྐབས་སུའང་མི་ཁྲི་ཕྲག་མང་པོ་བསད་བཅད་དང་རྡུང་བརྡེག་བྱས་ཡོད་པ་རེད། ཞེ་སྡང་གིས་ཀུན་ནས་སློང་བའི་ལས་ནི་རྣམ་པ་རིག་བྱེད་དེ། མི་སུ་འདྲ་ཞིག་ཡིན་རུང་ཞེ་སྡང་མངོན་དུ་གྱུར་ཚེ་མངོན་གསལ་དོད་པོའི་ཐོག་ནས་ངར་སྐད་ངུར་འདོན་བྱེད་ཀྱི་རེད་ལ། མདུན་དུ་ཐོན། དཀྱིལ་དུ་འཕག མགོ་གཡུག་རྡོག་ལྡེབ་བྱེད་མཁན་ཞིག་ལས་ཞི་འཇམ་སོས་དལ་གྱི་ངང་དུ་འཛུམ་དམུལ་དེ་སྡོད་མཁན་ཞིག་ཁག་པོ་རེད། སྲོག་གཅོད་པ་ལ་ཞེ་སྡང་དབང་གིས་གསོད་པས་མ་ཁྱབ་སྟེ་ཤ་ལ་བརྔམས་ཏེ་བྱ་དེ་གསོད་པ་ལྟ་བུ་འདོད་ཆགས་སོགས་ཉོན་མོངས་གཞན་གྱིས་གསོད་པའང་ཡོད་པའི་ཕྱིར་རོ། །ཞེ་སྡང་གི་ལས་ལམ་ཡོངས་སུ་རྫོགས་པའི་ལས་ཀྱི་སྣང་བ་ལ་བརྟེན་ནས་དམྱལ་བའི་འཇིག་རྟེན་དང་ཡུལ་གྱི་བཀོད་པ། ཚ་གྲང་གི་སྡུག་བསྔལ་དང་མྱོང་བའི་སེམས་ཅན་དང་དེའི་ཚེ་ཚད་སོགས་རང་བཞིན་ངང་གིས་གྲུབ་པ་ལས། ལྷ་ཀླུ་མཐུ་བོ་ཆེ་ལྟ་བུ་གང་ཞིག་གིས་བློའི་གཡོ་བ་སྔོན་དུ་བཏང་སྟེ་ལྕགས་སྲེག་གི་ས་གཞི་དང་། མེའི་ཚོགས་དང་ཟངས་པོ་ཆེ། ཁྲོ་ཆུ་དང་ཟངས་ཁུ། བདུད་འཇོམས་ཀྱི་རི་བོ་དང་ལྕགས་ཀྱི་སོག་ལེ་མེ་འབར་བ་སོགས་འཇིགས་རུང་སྐྱི་གཡའ་བའི་འཇིག་རྟེན་འདི་སུས་ཀྱང་མ་བྱས་ཀྱང་ཇི་སྲིད་གཉིས་འཛིན་གྱི་འཕྲི་བ་མ་ཆོད་པ་དེ་སྲིད་དུ་སྙོན་མེད་དུ་གྲགས་ཤིང་གྲུབ་པའོ། །འདིར་དངོས་བསྟན་དུ་ཚ་དམྱལ་གྱི་སྡུག་བསྔལ་གསུངས་པས་གྲང་དམྱལ་དང་ཉེ་ཚེ་ཉེ་འཁོར་སོགས་དམྱལ་བའི་གནས་རིས་མཐའ་དག་གི་སྡུག་བསྔལ་ཐམས་ཅད་ཤུགས་བསྟན་ཡིན་པར་ངེས་དགོས། དེའི་ཕྱིར་ཐོག་མའི་སངས་རྒྱས་ཀུན་ཏུ་བཟང་པོ་ང་ཡི་ཐུགས་རྗེ་འགག་པ་མེད་པའི་སྨོན་ལམ་གྱིས་མཁའ་ཁྱབ་འགྲོ་དྲུག་སེམས་ཅན་ཐམས་ཅད་ཀྱི་རྒྱུད་ལ་ཞེ་སྡང་གི་རྟོག་པ་ཤུགས་དྲག་ཏུ་སྐྱེ་བའི་ཚེ་ཞེ་སྡང་དེ་ཉིད་ལ་བཅས་བཅོས་དང་དགག་སྒྲུབ་མེད་པར་ཤེས་པ་རང་གི་ངོ་བོར་ལྷོད་ཀྱིས་ཀློད་དེ་འཇོག་པས་རྒྱུ་རྐྱེན་གྱིས་འདུས་མ་བྱས་ཤིང་དགེ་མི་དགེ་གང་དུའང་ལུང་མ་བསྟན་པའི་འཁོར་འདས་ཀུན་གྱི་གཞིར་གྱུར་པའི་རིག་པ་རང་གི་ངོ་བོ་ངོས་ཟིན་ཏེ་འོད་གསལ་མེ་ལོང་ལྟ་བུའི་ཡེ་ཤེས་ཐོབ་པར་ཤོག་ཅེས་སྨོན་པ་སྟེ། གསལ་བའི་ཡེ་ཤེས་ཅེས་པ་འདི་ཕྱག་རྒྱ་ཆེན་པོའི་སྐབས་སུ་གསལ་སྟོང་ཟུང་འཇུག་ཅེས་གསུངས་པ་དེ་ཡིན།
 
ང་རྒྱལ་མཉམ་ཉིད་ཡེ་ཤེས་སུ་གྲོལ་བའི་སྨོན་ལམ་ནི།
 
རང་སེམས་ཁེངས་པར་གྱུར་པ་ལ༔ གཞན་ལ་འགྲན་སེམས་སྨད་པའི་བློ༔ ང་རྒྱལ་དྲག་པོའི་སེམས་སྐྱེས་པས༔ བདག་གཞན་འཐབ་རྩོད་སྡུག་བསྔལ་མྱོང་༔ ལས་དེའི་འབྲས་བུ་སྨིན་པའི་ཚེ༔ འཕོ་ལྟུང་མྱོང་བའི་ལྷ་རུ་སྐྱེ༔ སངས་རྒྱས་ང་ཡི་སྨོན་ལམ་གྱིས༔ ཁེངས་སེམས་སྐྱེས་པའི་སེམས་ཅན་རྣམས༔ དེ་ཚེ་ཤེས་པ་རང་སོར་ཀློད༔ རིག་པ་རང་སོ་ཟིན་གྱུར་ནས༔ མཉམ་པ་ཉིད་ཀྱི་དོན་རྟོགས་ཤོག༔ ཅེས་པ་སྟེ། དེ་ཡང་། རང་གི་སེམས་ཁེངས་ཤིང་དྲེགས་པའི་ང་རྒྱལ་སྟེ། རང་ཉིད་གཟུགས་དང་ལང་ཚོ། དཔལ་འབྱོར་དང་སྙན་གྲགས། ཐོབ་དང་གོ་ས། ཡོན་ཏན་སོགས་གང་ཅིའི་ཐད་ནས་གཞན་ལས་ལྷག་ཅིང་ཁྱད་པར་དུ་འཕགས་པའོ་སྙམ་སྟེ་ང་རྒྱལ་གྱིས་ཁེངས་ཤིང་རང་རྒྱུད་ལས་སུ་མ་རུང་བར་གྱུར་པའི་ཚེ་རང་དང་མཉམ་པ་ལ་འགྲན་སེམས་དང༌། ཞན་པ་ལ་མཐོང་ཆུང་དང་བརྙས་བཅོས་བྱེད་ཅིང་། བདག་དང་བདག་གི་ཕྱོགས་གཏོགས་ལ་གལ་ཆེ་འགངས་ཆེན་དུ་བརྩིས་ཏེ་དེ་དང་རྗེས་མཐུན་གྱི་ལས་སྣ་ཚོགས་བརྩམས་པས་ངན་ཤགས་ཀྱི་འཐབ་མོ་དང་འཁྲུག་རྩོད་བྱུང༌། ང་རྒྱལ་གྱིས་ཀུན་ནས་སློང་བའི་ཟག་བཅས་ཀྱི་དགེ་བ་ཅུང་ཟད་སྤྱད་ནའང༌། ལས་དེའི་རྣམ་སྨིན་གྱི་འབྲས་བུས་འཕོ་ལྟུང་ལྷ་ཡི་གནས་སུ་སྐྱེ་ཞིང་། འདོད་ལྷ་རིགས་དྲུག་ལས་གནས་རིས་འོག་མ་རྒྱལ་ཆེན་སྡེ་བཞི་དང་། སུམ་ཅུ་རྩ་གསུམ་གྱི་ལྷ་རྣམས་རྟག་ཏུ་ལྷ་མ་ཡིན་དང་གཡུལ་འགྱེད་དེ་འཐད་རྩོད་ཀྱི་སྡུག་བསྔལ་དཔག་ཏུ་མེད་པ་མྱོང་དགོས་པ་དང་། འཐབ་བྲལ་དང་དགའ་ལྡན་སོགས་འོག་མ་འོག་མ་ལས་གོང་མ་གོང་མ་བདེ་སྐྱིད་ཀྱི་ཁྱད་པར་ཆེ་ཡང་།ཟག་བཅས་ཀྱི་རྫུ་འཕྲུལ་དང་འཆི་འཕོ་བ་ཤེས་པའི་མངོན་ཤེས་ཀྱིས་རང་ཉིད་འཆི་བར་ཤེས་ཤིང་། ཤི་ནས་གང་དུ་སྐྱེ་འགྱུར་གྱི་གནས་ལུས་ལོངས་སྤྱོད་དང་བདེ་སྡུག་ཐམས་ཅད་མཐོང་བས་བཟོད་བླག་མེད་པའི་སྐྱོ་གདུང་དང་འཆི་ཁའི་མནར་གཅོད། འཕོ་ལྟུང་གི་སྡུག་བསྔལ་དཔག་ཏུ་མེད་པ་མྱོང་བར་འགྱུར་རོ། དེས་ན་སངས་རྒྱས་ཀུན་ཏུ་བཟང་པོ་ང་ཡི་རེ་སྐོང་ཡིད་བཞིན་འབྱུང་བའི་སྨོན་ལམ་གྱིས་རང་རྒྱུད་གཟུགས་དང་ལང་ཚོ་སོགས་ཀྱིས་ཁེངས་པའི་འགྲོ་དྲུག་སེམས་ཅན་རྣམས་ཀྱིས་བཅས་བཅོས་གསལ་བཞག་མེད་པར་ཤེས་པ་རང་གི་ངོ་བོར་ལྷོད་ཀྱིས་ཀློད་དེ་འཇོག་པས་རྒྱུ་རྐྱེན་གྱིས་འདུས་མ་བྱས་ཤིང་དགེ་མི་དགེ་གང་དུའང་ལུང་མ་བསྟན་པའི་འཁོར་འདས་ཀུན་གྱི་གཞིར་གྱུར་པའི་རིག་པ་རང་གི་ངོ་བོ་ངོས་ཟིན་ཏེ་ཕྱོགས་མེད་མཉམ་ཉིད་ཡེ་ཤེས་ཀྱི་དོན་རྟོགས་ནས་ཀུན་ཏུ་བཟང་པོའི་གོ་འཕང་ཐོབ་པར་ཤོག་ཅེས་སྨོན་པའོ། །
 
ང་རྒྱལ་མཉམ་ཉིད་ཡེ་ཤེས་སུ་གནས་འགྱུར་ཞེས་པ་ལས་འཕྲོས་ཏེ་མཉམ་ཉིད་ཀྱི་དོན་ཅུང་ཞིག་བཤད་ན། ཐ་སྙད་ཀུན་རྫོབ་ཏུ་སེམས་ལྡན་གྱི་འགྲོ་བ་ཡོད་དོ་ཅོག་བདེ་བ་ལྡན་འདོད་དང༌། སྡུག་བསྔལ་དང་བྲལ་འདོད་ཀྱི་ཆ་ནས་དབྱེར་མེད་མཉམ་པ་ཉིད་ཡིན་པར་མ་ཟད། རང་བཞིན་གཤིས་ཀྱི་ཆ་ནས་གཟུགས་ལང་ཚོ་མཛེས་ཞན་དང་ཐོབ་གོ་ས་མཐོ་དམན། རིགས་རུས་བཟང་ངན་དང་ཡོན་ཏན་ཆེ་ཆུང་གི་ཁྱད་མེད་པ་དོན་དམ་ལྷན་ཅིག་སྐྱེས་པའི་ཡེ་ཤེས་ཅན་ཡིན་པར་མཉམ་པ་ཉིད་ཡིན་པའི་ཕྱིར་རོ། །ཕྲག་དོག་བྱ་གྲུབ་ཡེ་ཤེས་སུ་གྲོལ་བའི་སྨོན་ལམ་ནི།
 
གཉིས་འཛིན་བརྟས་པའི་བག་ཆགས་ཀྱིས༔ བདག་བསྟོད་གཞན་སྨོད་ཟུག་རྔུ་ལས༔ འཐབ་རྩོད་འགྲན་སེམས་བརྟས་པ་ལས༔ གསོད་གཅོད་ལྷ་མིན་གནས་སུ་སྐྱེས༔ འབྲས་བུ་དམྱལ་བའི་གནས་སུ་སྐྱེ༔ སངས་རྒྱས་ང་ཡི་སྨོན་ལམ་གྱིས༔ འགྲན་སེམས་འཐབ་རྩོད་སྐྱེས་པ་རྣམས༔ དགྲར་འཛིན་མི་བྱ་རང་སོར་ཀློད༔ ཤེས་པ་རང་སོ་ཟིན་གྱུར་ནས༔ ཕྲིན་ལས་ཐོགས་མེད་ཡེ་ཤེས་ཤོག༔ ཅེས་པ་སྟེ། གཉིས་འཛིན་གྱི་བག་ཆགས་ནུས་པ་མཐུ་ཅན་དུ་གྱུར་པས་བདག་དང་བདག་གི་ཕྱོགས་ལ་བསྟོད་པ་དང༌། གཞན་དང་གཞན་གྱི་ཕྱོགས་ལ་སྨོད་ཅིང་འགྲན་སེམས་དང་འཐབ་རྩོད་སྣ་ཚོགས་བྱས་པས་གསོད་གཅོད་ཤུགས་ཆེ་བ་ལྷ་མ་ཡིན་གྱི་གནས་སུ་སྐྱེ་བར་འགྱུར་ཞིང༌། དེར་སྐྱེ་བའི་ཚེ་ལྷ་དང་འཐབ་རྩོད་དང་གཡུལ་འགྱེད་ཀྱིས་དུས་འདའ་ཞིང་འཚེ་བ་ཆོས་སུ་སྨྲ་བས་རྣམ་སྨིན་གྱིས་འབྲས་བུ་དུཿ ཁ་དམྱལ་བའི་གནས་སུ་སྐྱེ་བར་འགྱུར་རོ། དེས་ན་རྩོལ་མེད་འབྲས་བུའི་སངས་རྒྱས་ཀུན་ཏུ་བཟང་པོ་ང་ཡི་བྱ་རྩལ་ལྷུན་གྱིས་གྲུབ་པའི་སྨོན་ལམ་གྱིས་འགྲན་སེམས་དང་འཐབ་རྩོད་ཀྱི་གཞན་དབང་དུ་གྱུར་པའི་སེམས་ཅན་ཐམས་ཅད་ཀྱིས་འགྲན་སེམས་དང་ཕྲག་དོག་གི་རྟོག་པ་སྤང་བྱའི་དགྲ་རུ་མི་འཛིན་པར། འཛིན་མཁན་གྱི་རིག་པ་གཞི་གྲོལ་དུ་སངས་པའི་ཆོས་ཉིད་ཀྱི་རང་སོར་ཀློད་པས་རྒྱུ་རྐྱེན་གྱིས་འདུས་མ་བྱས་ཤིང་དགེ་མི་དགེ་གང་དུའང་ལུང་མ་བསྟན་པའི་འཁོར་འདས་ཀུན་གྱི་གཞིར་གྱུར་པའི་རིག་པ་རང་གི་ངོ་བོ་ངོས་ཟིན་ཏེ་ཀུན་རྟོག་ཕྲག་དོག་གི་རྒྱུ་བ་ཐམས་ཅད་གང་འདུལ་ཕྲིན་ལས་ཐོགས་པ་མེད་པའི་ཡེ་ཤེས་སུ་ལྷུན་གྱིས་གྲུབ་པའི་འབྲས་བུ་ཐོབ་པར་གྱུར་ཅིག་ཅེས་སྨོན་པའོ། །
 
གཏི་མུག་ཆོས་དབྱིངས་ཡེ་ཤེས་སུ་གྲོལ་བར་སྨོན་པ་ནི།
 
དྲན་མེད་བཏང་སྙོམས་ཡེངས་པ་ཡིས༔ འཐིབས་དང་རྨུགས་དང་བརྗེད་པ་དང་༔ བརྒྱལ་དང་ལེ་ལོ་གཏི་མུག་པས༔ འབྲས་བུ་སྐྱབས་མེད་བྱོལ་སོང་འཁྱམས༔ སངས་རྒྱས་ང་ཡི་སྨོན་ལམ་གྱིས༔ གཏི་མུག་བྱིང་པའི་མུན་པ་ལ༔ དྲན་པ་གསལ་བའི་མདངས་ཤར་བས༔ རྟོག་མེད་ཡེ་ཤེས་ཐོབ་པར་ཤོག༔ ཅེས་པ་སྟེ། དྲན་པ་དང་ཤེས་བཞིན་མེད་པས་སྤང་བླང་གི་གནས་མི་ཤེས་ཤིང་ཕྱི་རོལ་ཡུལ་ལ་རྣམ་པར་གཡེང་བས་དྲན་པའི་ངར་སྣང་ཞན་ནས་ཤེས་པ་མི་གསལ་བ་འཐིབས་པ་སྟེ། དེང་སང་མི་མང་པོས་ཕྲན་ཚེགས་ཀྱི་དཀའ་རྙོག་སེལ་ཕྱིར་མྱོས་བྱེད་ཀྱི་བཟི་སྨན་འདྲ་མིན་བཟས་ནས་ཉིན་མཚན་མང་པོར་དབང་རྩ་སྦྲིད་ནས་སྣང་བ་འཁྲུལ་དུ་འཇུག་པ་ལྟ་བུ་དང་། དབང་པོ་ཡུལ་ལ་འཇུག་མ་ཐུབ་པའི་རྨུགས་པ། བླང་དོར་གྱི་གནས་དྲན་ལམ་ནས་ཡལ་བའི་བརྗེད་པ། ཤེས་པ་རང་སོ་མ་ཟིན་པ་བརྒྱལ་བ། བག་མེད་པའི་ངང་དུ་དུས་ཚོད་ཤོར་བ་ལེ་ལོ། དེ་དག་ཐམས་ཅད་ཀྱང་རྩ་བ་ཀུན་གཞི་ཡེ་ཤེས་ངོ་མ་ཤེས་པའི་གཏི་མུག་མ་རིག་པ་ལས་བྱུང་ཞིང༌། དེས་ཀུན་ནས་སློང་བའི་ལས་ཀྱི་རྣམ་པར་སྨིན་པ་སྐྱབས་དང་མགོན་མེད་པ་དུད་འགྲོའི་གནས་སུ་སྐྱེ་བར་འགྱུར་བ་དེས་ན་ཆོས་དབྱིངས་མངོན་དུ་མཛད་པའི་སངས་རྒྱས་ཀུན་ཏུ་བཟང་པོ་ང་ཡི་ཡེ་ཤེས་ནང་གསལ་སྤྲོས་པ་མེད་པའི་སྨོན་ལམ་གྱིས་ཀུན་རྨོངས་མི་ཤེས་པའི་མ་རིག་པའམ་གཏི་མུག་གི་མུན་པ་སྟུག་པོར་འཕྱན་པའི་འགྲོ་བ་ཡོངས་ཀྱིས་བདག་བདེན་ཐམས་ཅད་ཀྱིས་སྟོང་ཡང་དྲན་པའི་གསལ་ཆ་མ་འགག་པ། ཡུལ་ཡུལ་ཅན་ཐ་དད་དུ་འཛིན་པ་དང༌། བདག་གཞན་གཉིས་སུ་འཛིན་པ་སོགས་ཀུན་ཏུ་རྣམ་པར་རྟོག་པའི་རྟོག་པ་ཐམས་ཅད་ཀྱི་ཡུལ་ལས་འདས་པའི་དོན་དམ་ལྷན་ཅིག་སྐྱེས་པའི་ཡེ་ཤེས་མངོན་དུ་འགྱུར་བར་ཤོག་ཅེས་སྨོན་པའོ། །འགའ་ཞིག་གིས་དུད་འགྲོ་སྤྱང་གྲུང་དོད་རབས་བཤད་མཁན་ཡོད་ཀྱང་༑ ལས་ཀྱི་རྣམ་སྨིན་གྱི་དབང་གིས་དུད་འགྲོའི་ལུས་ཐོབ་ཙམ་ནས་གླེན་ལྐུག་གི་རང་བཞིན་ཅན་ཞིག་ལས་སྤྱང་གྲུང་དོད་པོ་ཞིག་གཏན་ནས་མིན༑ ལུས་ཀྱི་སྟོབས་ཤུགས་དང་ནུས་རྩལ་ལ་བསམ་ན་མི་ལས་བརྡབ་མང་པོ་དུད་འགྲོ་ལྷག་ཀྱང་རིག་པའི་རྣམ་དཔྱོད་ཀྱི་ཆ་ནས་གླེན་ལྐུག་བླུན་ཞིང་རྨོངས་པ་རེད། དཔེར་ན། གླང་པོ་ཆེ་གཅིག་ལ་མི་བརྒྱ་ལས་ལྷག་པའི་སྟོབས་ཤུགས་ལྡན་ཡང་རྣམ་དཔྱོད་རིག་པའི་རྩལ་ཞན་པས་མི་བུ་ཐ་ཤལ་རེས་ཀྱང་གླ་རྔན་མེད་པར་བྲན་གཡོག་ཏུ་བཀོལ་བཞིན་ཡོད་པ་རེད། དེ་བཞིན་དུ། ལུག་གཅིག་ལ་མི་གཉིས་གསུམ་གྱི་ཤེད་ཤུགས་ལྡན་ཡང་བླུན་ཞིང་རྨོངས་པའི་དབང་གིས་ལུག་རྫི་རྒས་པོ་གཅིག་གིས་ཀྱང་ལུག་ཁྱུ་བརྒྱ་ཕྲག་དབང་སྒྱུར་ནུས་ཀྱི་རེད། བྱ་ཕག་ཉ་གསོ་རྭ་བའི་བྱ་ཕག་ཉ་རྣམས་ཀྱིས་རང་ཉིད་མིས་འཚོ་སྐྱོང་དང་བདག་བཟུང་བྱེད་པ་དེ་གསད་བྱའི་ཆེད་ཡིན་པར་མི་ཤེས་པ་འདིས་ཀྱང་དུད་དེ་འགྲོ་བའི་དུད་འགྲོ་ཆེ་ཆུང་གང་ཡིན་རུང་གླེན་ལྐུག་བླུན་རྨོངས་ཀྱི་རང་བཞིན་ཅན་ཡིན་པར་རྟོགས་ནུས༑
 
མ་རིག་འཁྲུལ་ཚུལ་ལ་བརྟེན་ནས་འཁོར་བ་དོང་སྤྲུགས་ཀྱི་སྐབས་དོན་བསྡུས་ཏེ་སྨོན་པ་ནི།
 
ཁམས་གསུམ་སེམས་ཅན་ཐམས་ཅད་ཀུན༔ ཀུན་གཞི་སངས་རྒྱས་ང་དང་མཉམ༔ དྲན་མེད་འཁྲུལ་པའི་གཞི་རུ་སོང་༔ ད་ལྟ་དོན་མེད་ལས་ལ་སྤྱོདཿ༔ ལས་དྲུག་རྨི་ལམ་འཁྲུལ་པ་འདྲ༔ ང་ནི་སངས་རྒྱས་ཐོག་མ་ཡིན༔ འགྲོ་དྲུག་སྤྲུལ་པས་འདུལ་བའི་ཕྱིར༔ ཀུན་ཏུ་བཟང་པོའི་སྨོན་ལམ་གྱིས༔ སེམས་ཅན་ཐམས་ཅད་མ་ལུས་པ༔ ཆོས་ཀྱི་དབྱིངས་སུ་འཚང་རྒྱ་ཤོག༔ ཅེས་སྨོན་ལམ་ཐམས་ཅད་ཕྱོགས་གཅིག་ཏུ་དྲིལ་བ་སྟེ། གཞིའི་རིག་པ་ངོ་མ་ཤེས་པའི་དབང་གིས་གཟུང་བའི་རྣམ་པར་རྟོག་པ་དང་། དེ་ལས་སྣང་བ་སྣ་ཚོགས་བྱུང་བའི་འདོད་ཁམས་དང༌། གཟུགས་ཁམས། གཟུགས་མེད་ཀྱི་ཁམས་ཏེ་དེ་གསུམ་ལ་ཁམས་གསུམ་ཞེས་བྱའོ། །དེ་ཡང་༑ ཕྱི་མ་ལ་གཟུགས་མེད་པས་མིག་གི་སྤྱོད་ཡུལ་དུ་མ་གྱུར་པའི་ཕྱིར་མི་སྣང་བ་ཡིད་ཀྱི་འཇིག་རྟེན་དེ་ལ་གཟུགས་མེད་ཁམས་ཞེས་བྱ་ཞིང་། ཤིན་ཏུ་དྭངས་ཤིང་འཇིག་རྟེན་ཐམས་ཅད་ཀྱི་མཆོག་ཏུ་གྱུར་པའི་ཕྱིར་ནམ་མཁའ་ལྟར་མཐའ་ཡས་པ་དང་། རྣམ་ཤེས་ལྟར་མཐའ་ཡས་པ་སོགས་གཟུགས་མེད་སྐྱེ་མཆེད་མུ་བཞི་ཞེས་བྱ་ཞིང༌། ཕྱེད་ཙམ་སྣང་ཞིང་ཕྱེད་ཙམ་མི་སྣང་བ་ངག་གི་འཇིག་རྟེན་བསམ་གཏན་དང་པོ་དང་གཉིས་པ་སོགས་གཟུགས་ཁམས་གནས་རིས་རྣམ་པ་བཅུ་བདུན་ཏེ་དེ་ལ་གཟུགས་ཀྱི་ཁམས་ཅེས་བྱ། ཆ་ཚང་སྣང་བ་ལུས་ཀྱི་འཇིག་རྟེན་འདོད་པའི་ཁམས་ཏེ་དེའི་ལུས་ལའང་གནས་རིས་སོ་སོའི་དབང་གིས་བཟང་ངན་དང་ཕྲ་རགས་མཆོག་དམན་གྱི་དབྱེ་བ་སྣ་ཚོགས་ཡོད་ཀྱང་འོག་མ་འོག་མ་ལས་གོང་མ་གོང་མ་མཆོག་ཏུ་གྱུར་ཀྱང་ཕྲ་རགས་ལ་རིམ་པ་དེ་ལྟར་མ་ངེས། དེས་ན་མི་སྣང་བ་ཡིད་ཀྱི་འཇིག་རྟེན་གཟུགས་མེད་ཁམས། ཕྱེད་སྣང་ལ་ཕྱེད་མི་སྣང་བ་ངག་གི་འཇིག་རྟེན་གཟུགས་ཁམས། ཤིན་ཏུ་སྣང་བ་ལུས་ཀྱི་འཇིག་རྟེན་འདོད་པའི་ཁམས་ཏེ་དེ་ལྟ་བུའི་ཁམས་གསུམ་གྱི་སེམས་ཅན་ཐམས་ཅད་འཁྲུལ་བཞིན་པའི་དུས་ནའང་རང་ངོ་ལ་འཕོ་འགྱུར་མེད་པའི་ཀུན་གཞི་བྱང་ཆུབ་ཀྱི་སེམས་ལ་ཆེ་ཆུང་དང་བཟང་ངན། མཐོ་དམན་དང་གསལ་འགྲིབ་ཀྱི་སྐྱོན་གྱིས་ཡེ་ནས་གོས་མ་མྱོང་བའི་ཕྱིར༑ སངས་རྒྱས་ཀུན་ཏུ་བཟང་པོ་ང་དང་གཉིས་མེད་མཉམ་པ་ཆེན་པོར་བཞུགས་ཀྱང་ཡེ་ཤེས་བག་ལ་ཉལ་བས་དྲན་མེད་མ་རིག་འཁྲུལ་པའི་གཞི་རུ་སོང་ནས་བདག་གཞན་སྣོད་བཅུད་དུ་ཞེན་པའི་དབང་གིས་ཁམས་གསུམ་དུ་ཟོ་ཆུན་འཁྱུད་མོ་བཞིན་འཁོར་ཏེ་དོན་མེད་པའི་སྡིག་སྡུག་གི་ལས་སྣ་ཚོགས་ལ་སྤྱོད་པ་སྟེ། བྱེ་རི་མཐོན་པོ་ལ་འཛེག་པ་ལྟར་ཡར་ཡར་འགྲོ་ཞིང་མར་མར་ལྷུང་བཞིན་ཡོད་པ་རེད། ད་ལྟ་ང་ཚོས་ཆོས་འཆད་ཉན་དང་སྒོམ་སྒྲུབ་བྱེད་བཞིན་དུ་ཐུན་མཚམས་སུ་དོན་མེད་ཀྱི་ངག་འཆལ་དང་ཀུན་རྟོག་གི་རྒྱུ་བ་འདྲ་མིན་སྣ་ཚོགས་པས་དུཿ ཁ་ངང་གིས་སྒྲུབ་ཀྱིན་ཡོད་པ་རེད། གཅིག་བྱས་ན་ང་རང་ལྟ་སྟངས་ནོར་ཡིན་རྒྱུ་རེད། འོན་ཀྱང༌། གྲུབ་པ་ཐོབ་པ་དང་། དགྲ་བཅོམ་པ། ས་ཐོབ་ཀྱི་སེམས་དཔའ་སོགས་སྦས་པའི་རྣལ་འབྱོར་པ་དེ་འདྲ་བྱོན་ཡོད་ན་མ་གཏོགས་ང་རང་ཚོ་ཆོས་ར་འདིར་ཡོད་པའི་མི་ཡོངས་རྫོགས་འཁོར་བར་ཟུག་སྟངས་ཀྱི་ཁྱད་པར་ཙམ་ལས་ཉོན་མོངས་ཀྱི་གཞན་དབང་དུ་གྱུར་པའི་འཁོར་བའི་སེམས་ཅན་ཡིན་པར་གཅིག་མཚུངས་དང་༑ སྡིག་ལྟུང་གི་ལས་ཕྲ་རགས་སྣ་ཚོགས་ཤིག་བསགས་དང་གསོག་བཞིན་ཡོད་པ་འདྲ་མཐོང་གིན་འདུག འདོད་ཆགས་དང་ཞེ་སྡང་སོགས་ཉོན་མོངས་དྲུག་པོས་འདུ་བྱས་པའི་ལས་རྣམ་པ་དྲུག་པོ་སོགས་ལས་ཀྱི་རྣམ་པ་སྣ་ཚོགས་པ་འདི་དག་ཐམས་ཅད་ཀྱང་གཉིད་ཀྱི་རྨི་ལམ་དང་མཁའ་ལ་སྐྲ་ཤད་ལྟར་སེམས་ཀྱི་སྣང་བ་ཙམ་ལས་རྟག་བརྟན་ཐེར་ཟུག་གི་ངོ་བོར་གྲུབ་པ་ཅུང་ཟད་ཀྱང་མི་དམིགས་པའི་ཕྱིར་རོ། །ད་ལན་ཆོས་འཆད་ཉན་བྱས་པ་འདི་ལ་བརྟེན་ནས་ང་རང་ཚོ་ཚང་མས་དོན་གྱི་ཐོག་ནས་ཆོས་ཀུན་བདེན་མེད་སྒྱུ་མ་ལྟར་རྟོགས་མ་རྟོགས་ཇི་ལྟར་རུང་། ཚིག་གི་ལམ་ནས་བདེན་མེད་སྒྱུ་མ་ལྟ་བུའི་ངེས་ཤེས་རེ་བྱུང་ཡོད་པའི་རེ་བ་ཡོད། མི་འགའ་ཤས་ཀྱིས་ང་ལ་ཁྱེད་རང་སངས་རྒྱས་མེད། ས་ཐོབ་མེད། མངོན་ཤེས་དང་རྫུ་འཕྲུལ་མེད་ཟེར་ན་ང་ཚོ་སེམས་ཤུགས་ཆགས་ཀྱིན་འདུག་པས་དེ་འདྲ་མ་ལབ་ཟེར་མཁན་དེ་འདྲ་ཡོང་གིན་འདུག་སྟེ། ཆོས་བཤད་པའི་ཚེ་དངོས་ཡོད་གནས་ཚུལ་ལས་ལྡོག་སྟེ་གཡོ་སྒྱུ་དང་ཟོག་བརྫུས་ཚུལ་བཅོས་ན་མི་ཆོས་བླ་མའི་རྫུན་ཆགས་ཀྱི་རེད་ཅེས་གསུངས་པའི་མཚན་ལྡན་བླ་མའི་ཞལ་གསུང་དྲོན་མོ་སེམས་ན་ཉར་ཏེ་བདེན་པ་བདེན་ཐུབ་དང་དྲང་པོ་དྲང་བཞག་ཤོད་ཀྱིན་ཡོད། ང་རང་གི་བསམ་ཚུལ་བྱས་ན་བཤད་སྟངས་འདིས་ཁྱོད་རང་ཚོ་ལ་རེ་བ་གསར་པ་ཞིག་སྦྱིན་གྱི་རེད་དྲན་གྱིན་ཡོད། གང་ཡིན་ཟེར་ན། ང་བླ་མ་ཡིན་ཁུལ་དང་ཁྱོད་ཚོ་སློབ་མ་ཡིན་ཁུལ་བྱེད་ཀྱིན་ཡོད་དུས་ང་བླ་མས་མི་ཆོས་བླ་མའི་རྫུན་མ་བཤད་ན་ཁྱོད་ཚོ་སློབ་མའང་མི་ཆོས་བླ་མའི་རྫུན་མི་ཤོད་མཁན་གྱི་ཆོས་པ་རྣལ་མ་ཞིག་ཡོང་རྒྱུའི་རེ་བ་ཡོད་པ་རེད། དེས་ན་འཕྲལ་བྱུང་རྟོག་པས་བཏགས་པའི་འགྲོ་བ་འདི་དག་ཀུན་སྣང་ཡེ་རིག་པའི་རང་བཞིན་ཅན་དུ་སྒྲིབ་མེད་གསལ་བར་མཁྱེན་པས་ཀུན་ཏུ་བཟང་པོ་ང་ནི་སངས་རྒྱས་ཀུན་གྱི་ཐོག་མ་ཡིན་ཅིང་། དམིགས་པ་མེད་པའི་སྙིང་རྗེ་ཆེན་པོས་གང་འདུལ་ཐབས་མཁས་ཀྱི་རྣམ་སྤྲུལ་སྣ་ཚོགས་པས་འགྲོ་བའི་དོན་རྟག་ཁྱབ་ལྷུན་གྲུབ་ཀྱི་སྒོ་ནས་བསྒྲུབས་ཏེ། མ་འགག་ཐུགས་རྗེ་རྩོལ་མེད་ལྷུན་གྱིས་གྲུབ་པའི་སྨོན་ལམ་ལ་བརྟེན་ནས་འགྲོ་རྣམས་ཡེ་གྲོལ་ཀ་ནས་དག་པའི་ཆོས་ཀྱི་དབྱིངས་སུ་མངོན་སངས་རྒྱས་ཏེ་རང་རྩལ་སྐུ་དང་ཡེ་ཤེས་ཀྱི་ཡོན་ཏན་མཐའ་དག་ལྷུན་གྱིས་གྲུབ་པར་ཤོག་ཅེས་སྨོན་པའོ། །
 
ཀུན་ཏུ་བཟང་པོའི་སྨོན་ལམ་འདི་ཉིད་ཀྱང་ཐོག་མའི་མགོན་པོ་སངས་རྒྱས་ཀུན་ཏུ་བཟང་པོའི་གང་འདུལ་ཐབས་མཁས་ཀྱི་སྤྲུལ་པའི་རྣམ་རོལ་ཞིག་རེད། སྨོན་ལམ་གྱི་ཕན་ཡོན་དང་ཆོ་ག་ལས་སྤྲོས་མེད་ཀྱི་སྨོན་ལམ་ནི། དེ་ཡན་གྱིས་སྨོན་ལམ་དངོས་གཞི་གྲུབ་ནས་ད་སྨོན་ལམ་གྱི་ཕན་ཡོན་བཤད་པར་བྱ་སྟེ།
 
ཨ་ཧོ༔ ཕྱིན་ཆད་རྣལ་འབྱོར་སྟོབས་ཅན་གྱིས༔ འཁྲུལ་མེད་རིག་པ་རང་གསལ་ནས༔ སྨོན་ལམ་སྟོབས་ཅན་འདི་བཏབ་པས༔ འདི་ཐོས་སེམས་ཅན་ཐམས་ཅད་ཀུན༔ སྐྱེ་བ་གསུམ་ནས་མངོན་འཚང་རྒྱ༔ ཞེས་པ་སྟེ། སྨོན་ལམ་འདེབས་པ་པོ་དང༌། སྨོན་བྱའི་དངོས་པོ། སྨོན་པའི་ཡུལ་ཏེ་འཁོར་གསུམ་དུ་རྣམ་པར་མི་རྟོག་པའི་སྨོན་ལམ་ནི་གང་ཟག་དབང་པོ་ཡང་རབ་ཀྱི་སྨོན་ལམ་མམ་སྤྲོས་མེད་ཀྱི་སྨོན་ལམ་ཞེས་བྱ། དེ་ལ། ཨ་ཧོ་ཞེས་པ་ཨེ་མ་ཧོའི་ཚིག་གི་དོད་དེ་ངོ་མཚར་ཞིང་ཡ་མཚན་པའི་དོན་ཡིན། གང་ལ་ངོ་མཚར་བ་ཡིན་ཞེ་ན། ཀུན་ཏུ་བཟང་པོའི་འཕྲིན་ལས་རྩོལ་མེད་ལྷུན་གྱིས་གྲུབ་ཅིང་ཁམས་གསུམ་འཁོར་བ་ཡོངས་གྲོལ་ཆེན་མོ། འཁོར་བ་དོང་ནས་སྤྲུགས་པའི་སྨོན་ལམ་འདི་རིག་པ་རང་བྱུང་བའི་ཡེ་ཤེས་སྟོང་པའི་རྩལ་ལས་ལྷུན་གྱིས་གྲུབ་པའི་ཕྱིར་ན་ངོ་མཚར་ཏེ་ཨ་ཧོ་ཞེས་བརྗོད་པའོ། །ད་ལྟ་འཁྲུལ་གྲོལ་ཀུན་གྱི་གཞི་ལུང་མ་བསྟན་ལ་བདག་ཏུ་འདུ་ཤེས་པས་རང་བྱུང་གི་རིག་པ་རང་ངོ་མ་ཤེས་ཀྱང་ཕྱིན་ཆད་བདག་རྐྱེན་ཡོངས་འཛིན་དགེ་བའི་བཤེས་ཀྱིས་རྗེས་སུ་བཟུང་སྟེ་རྒྱུད་ལས་རུང་དུ་གྱུར་ཅིང་ཉམས་རྟོགས་ཀྱི་ནུས་རྩལ་རྫོགས། གདོད་མའི་མགོན་པོ་ཆོས་སྐུ་ཀུན་ཏུ་བཟང་པོའི་བྲལ་སྨིན་གྱི་ཡོན་ཏན་རྒྱུད་ལ་ལྡན་ཅིང་། ཡེ་ནས་འཁྲུལ་མ་མྱོང་བའི་རང་བྱུང་གི་རིག་པ་རང་གསལ་བུམ་ནང་གི་མར་མེ་བཞིན་རྟོགས་པའི་རྣལ་འབྱོར་པས་འཁོར་བ་དོང་ནས་སྤྲུག་པའི་ཀུན་ཏུ་བཟང་པོའི་སྨོན་ལམ་སྟོབས་ཆེན་པོ་འདི་བཏབ་པར་ཐོས་པའི་སེམས་ཅན་ཐམས་ཅད་སྐྱེ་བ་གསུམ་ལས་མི་འགྱང་བར་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་ཞེས་ཞལ་གྱིས་བཞེས་པའོ། །དེ་ཡང༌། ས་ལམ་གྱི་རྟོགས་པ་མཐོན་པོར་གཤེགས་པའི་རྣལ་འབྱོར་པས་སྨོན་ལམ་འདི་བཏབ་པར་ཐོས་པའི་སེམས་ཅན་རྣམས་སྐྱེ་བ་གསུམ་ལས་མི་འགོར་བར་མངོན་འཚང་རྒྱ་བར་གསུངས་པའང་རིང་མཐའི་དབང་དུ་བྱས་པ་ལས། སྐད་ཅིག་གཅིག་གི་བྱེ་བྲག་ཕྱེད། །སྐད་ཅིག་གཅིག་གིས་རྫོགས་སངས་རྒྱས། ། ཞེས་བརྡ་ཐབས་ཙམ་གྱིས་གྲོལ་བར་འགྱུར་བའི་དབང་པོ་ཡང་རབ་ཀྱི་གང་ཟག་ཨིནྡྲ་བྷུ་ཏི་ལྟ་བུ་དང༌། ཀུན་ཏུ་བཟང་པོའི་དྲུང་ནས་སྨོན་ལམ་འདི་དངོས་སུ་ཐོས་པའི་སྐལ་བ་ཅན་གྱི་གང་ཟག་དག་ནི་སྐད་ཅིག་གཅིག་གིས་མངོན་འཚང་རྒྱ་བར་འགྱུར་རོ། །ང་རང་གིས་བླ་མ་གོང་མ་རྣམས་ཀྱི་དྲུང་ནས་སྨོན་ལམ་འདིའི་ལུང་ཚར་མང་པོ་ཐོབ་མྱོང་ལ། ཁྲིད་ཀྱང་ཐེངས་འགའ་ཤས་ཐོབ་ཡོད་པ་རེད། འདི་ཉིད་ཀྱི་དོན་ཆ་ཚང་བ་ཞིག་མ་རྟོགས་ཀྱང་གོ་ཡུལ་ཙམ་དུ་མ་ལུས་པ་ཞིག་ཆགས་ཡོད། བླ་མ་གོང་མའི་མན་ངག་དང་མཐུན་པ་ཞིག་ཨེ་ཐོན་མི་ཐོན་བལྟས་ནས་ད་ལན་ཁྱོད་རང་ཚོ་ལ་བཤད་ཀྱིན་ཡོད་དུས་ང་ཚོ་ཚང་མས་དམ་ཆོས་དགོངས་པ་ཟང་ཐལ་གྱི་ཆོས་བཀའ་འདི་ལ་འབྲེལ་པ་ཞིག་བཞག་རྒྱུ་བྱུང་བ་རེད། སོ་སོའི་ཁམས་དབང་མོས་པ་བསམ་པའི་བྱེ་བྲག་དང་མཐུན་པར་ཆོས་འདིའི་ཟབ་དོན་ལ་གོ་བ་ཞིག་རྙེད་ཡོད་སྟབས་རིང་པོར་མི་ཐོགས་པར་མངོན་འཚང་རྒྱ་བའི་ས་བོན་རྒྱུད་ལ་བཞག་པ་རེད༑ སྐྱེ་བ་ག་ཚོད་འགོར་མིན་སོ་སོའི་ལས་དང་སྨོན་ལམ་དང་ཚོགས་གསོག་སྒྲིབ་སྦྱོང་བྱེད་སྟངས་ལ་རག་ལུས་ཀྱི་རེད། སྐྱེ་བ་འདི་ལ་བརྒྱ་ཆ་གཅིག་ཙམ་ཡར་རྒྱས་བྱུང་ཐུབ་ན་སྐྱེ་བ་བརྒྱའི་མཚམས་སུ་འཚང་རྒྱ་བར་འགྱུར་བས་མི་ལུས་ཐོབ་པའི་དོན་གོ་ཆོད་པ་རེད། སྤྲོས་བཅས་ཀྱི་སྨོན་ལམ་དང་ཆོ་ག་ནི། འཁོར་གསུམ་དུ་རྣམ་པར་རྟོག་པའི་སྤྲོས་བཅས་ཀྱི་སྨོན་ལམ་ནི་ང་རང་ཚོའི་སྨོན་ལམ་ལྟ་བུ་སྨོན་ལམ་འདེབས་པ་པོ་དང༌། སྨོན་བྱའི་དངོས་པོ། སྨོན་པའི་ཡུལ་གསུམ་གྱི་སྤྲོས་པ་དང་བཅས་པའི་སྨོན་ལམ་ལ་གསུང་གི་ཡོད་པ་རེད།
 
འདིར་སྨོན་ལམ་འདོན་པའི་དུས་དང༌། ཇི་ལྟར་འདོན་པའི་ཚུལ་གཉིས་ལས་དང་པོ་འདོན་པའི་དུས་ནི།
 
ཉི་ཟླ་གཟའ་ཡིས་ཟིན་པའམ༔ སྒྲ་དང་ས་གཡོས་བྱུང་བའམ༔ ཉི་མ་ལྡོག་འགྱུར་ལོ་འཕོ་དུས༔ རང་ཉིད་ཀུན་ཏུ་བཟང་པོར་བསྐྱེད༔ ཀུན་གྱིས་ཐོས་པར་འདི་བརྗོད་ན༔ ཁམས་གསུམ་སེམས་ཅན་ཐམས་ཅད་ལ༔ རྣལ་འབྱོར་དེ་ཡི་སྨོན་ལམ་གྱིས༔ སྡུག་བསྔལ་རིམ་བཞིན་གྲོལ་ནས་ཀྱང་༔ མཐའ་རུ་སངས་རྒྱས་ཐོབ་པར་འགྱུར༔ ཞེས་པ་སྟེ། ཉི་མ་དང་ཟླ་བ་གཟའ་སྒྲ་གཅན་གྱིས་ཟིན་པའི་ཉི་ཟླ་གཟའ་འཛིན་དང༌། འཇིག་རྟེན་དུ་སྒྲ་ཆེན་པོ་དང་ས་གཡོས་སོགས་རང་བཞིན་ལོ་འཕོ་འབྱུང་བའི་ཆོ་འཕྲུལ་དང༌། དབྱར་དགུན་གྱི་ཉི་མ་ལྡོག་པ་དང་བར་འགྱུར་བ། སྟོན་དཔྱིད་ཉིན་མཚན་མཉམ་པ་སོགས་དུས་གནད་ཆེ་སྐབས་སུ་སྨོན་ལམ་འདི་འདོན་རྒྱུ་ཤིན་ཏུ་གལ་ཆེ། དེ་ཡང༌། ཉི་འཛིན་དང་ཟླ་འཛིན་གྱི་སྐབས་སུ་དགེ་སྡིག་གི་ལས་གང་བྱས་ཀྱང་བརྒྱ་སྟོང་ཁྲི་འབུམ་དུ་འགྱུར་བས་ན་དེ་སྐད་ཅེས་བྱ། སྐབས་དེར་འགྱུར་ཆེ་དོན་ཅི་ཡིན་ཟེར་ན། ལུས་ཀྱི་སྲོག་འཛིན་པའི་རྩ་དབུ་མ་དང་རོ་མ། རྐྱང་མ་གསུམ་དུ་ཐབས་ཤེས་ཀྱི་རླུང་སྣ་ཚོགས་རྒྱུ་ཞིང་། ལྷག་པར་དུ་སྲོག་འཛིན་གྱི་རླུང་རྩ་དབུ་མར་རྒྱུ་བས་འཁོར་འདས་ཀྱི་སྣང་བ་སྣ་ཚོགས་པ་འདི་དག་འཕྲོ་འདུ་བྱེད་པའི་ཕྱིར་ཟླ་འཛིན་གྱི་སྐབས་སུ་ཐབས་ཀྱི་རྩ་དབུ་མར་འདུ་ཞིང༌། ཉི་འཛིན་སྐབས་ཤེས་རབ་ཀྱི་རྩ་རྣམས་འདུ་བའི་ཕྱིར་སྒོ་གསུམ་ཉམས་ལེན་གྱིས་བཅུན་ན་རིག་པ་རང་ངོ་འཕྲོད་པའི་གོ་སྐབས་མང་བས་ན་དེ་སྐད་ཅེས་བྱའོ། །དེ་བཞིན་དུ། ས་གཡོས་སོགས་རང་བཞིན་འབྱུང་བ་འཁྲུགས་པའི་ཆོ་འཕྲུལ་གྱི་སྐབས་དང་༑ དབྱར་དགུན་གྱི་ཉི་མ་ལྡོག་པའི་དུས་དང༌། ལོ་གསར་རྙིང་བརྗེ་བའི་མཚམས་སུ་ཀུན་ཏུ་བཟང་པོའི་སྨོན་ལམ་འདི་འདོན་རྒྱུ་གལ་ཆེ། དེ་ཡང༌། བོད་ནང་པ་སངས་རྒྱས་པའི་ལུགས་ལ་ལོ་གསུམ་ཕྱོགས་གསུམ་ཞག་གསུམ་གྱིས་བཅད་རྒྱ་བྱས་ཏེ་མཚམས་སྡོད་རྒྱུའི་ཕྱག་ལེན་ཞིག་ཡོད་པ་རེད། དེ་ལྟར་སྡོད་དགོས་པའི་རྒྱུ་མཚན་གང་ཡིན་ཟེར་ན། རྒྱུད་ལས། དུས་ཡུན་དེའི་རིང་མ་དག་པའི་ལུས་ཀྱི་རྩ་རླུང་ཐིག་གསུམ་ཆ་ཚང་རིམ་འགྱུར་འཇིགས་སྐྱེའི་འཁོར་ལོ་ཆ་ཚང་ཞིག་འཁོར་གྱི་ཡོད་སྟབས་ཉམས་ལེན་གྱིས་ལུས་སེམས་གནད་བསྣུན་ན་ས་ལམ་གྱི་རྟོགས་པ་འཕོ་བའི་སྐལ་བ་དང་ལྡན་པར་གསུངས་པའི་ཕྱིར་དེ་ལྟར་གནང་གི་ཡོད་པ་རེད། ཞོགས་དགོང་གཉིས་སུ་ཉི་ཟླ་འཆར་ནུབ་ཀྱི་དབང་གིས་སྲོག་ཆགས་མང་པོའི་ཚེ་སྲོག་འཕོ་འགྱུར་འགྲོ་ཡི་ཡོད་སྟབས་སྐབས་དེར་ཁ་འདོན་དགེ་སྦྱོང་དང་། ཕྱག་སྐོར་སྒྲིབ་སྦྱོང་བྱ་ན་དུས་གཞན་ལས་ཕན་ཡོན་དང་འགྱུར་བསྐྱེད་ཆེ། སྐབས་འདིར་རྩ་འགྲེལ་གཉིས་ཀས་དངོས་སུ་མ་བསྟན་པ་ཞིག་ལ་ཟླ་བ་ཡ་མར་ངོའི་སྐབས་སུ་སྨོན་ལམ་འདོན་རྒྱུ་སོགས་ཚོགས་གསོག་སྒྲིབ་སྦྱོང་གི་ལས་ལ་འབད་རྒྱུ་དེ་གལ་ཆེན་པོ་ཡིན། གཉིས་པ་སྨོན་ལམ་ཇི་ལྟར་གདབ་པའི་ཚུལ་ནི། སྤྲོས་བཅས་ཀྱི་རྣལ་འབྱོར་པ་དེ་ཡིས་རང་ཉིད་ཀུན་ཏུ་བཟང་པོར་བསྐྱེད་ནས་ཐོས་སུ་རུང་བའི་ཉེ་འཁོར་གྱི་སྲོག་ཆགས་སོགས་གཟུགས་ཅན་དང་གཟུགས་མེད་ཀྱི་སེམས་ཅན་ཐམས་ཅད་ལ་དམིགས་ཏེ། དེ་དག་ཀུན་གྱིས་ཐོས་པར་སྨོན་ལམ་འདི་བརྗོད་ན། དེ་ལྟར་བརྗོད་པའི་དགེ་བའི་རྩ་བ་དང་ཆོས་ཉིད་རྣམ་པར་དག་པའི་བདེན་མཐུ། རྣལ་འབྱོར་པ་རང་ཉིད་ཀྱི་སེམས་བསྐྱེད་རྣམ་པར་དག་པའི་སྨོན་ལམ་ལ་བརྟེན་ནས་ཁམས་གསུམ་སེམས་ཅན་ཐམས་ཅད་སྡུག་བསྔལ་རྒྱུ་འབྲས་དང་བཅས་པ་ལས་རིམ་བཞིན་གྲོལ་ཏེ་མཐར་ཡེ་ཐོག་གདོད་མའི་མགོན་པོ་ཆོས་སྐུ་ཀུན་ཏུ་བཟང་པོའི་གོ་འཕང་ཐོབ་པར་འགྱུར་རོ། །
 
 
 
འདིར་འཕྲོས་དོན་གྱི་ཚུལ་དུ་རྒྱལ་བ་རིགས་ལྔ་དང་ཁམས་ལྔ། ཉོན་མོངས་ལྔ་དང་ཡེ་ཤེས་ལྔ། དེ་དག་གི་དག་བྱ་དག་འབྲས་དང་སྒྲ་བཤད་ཅུང་ཟད་ཅིག་ཞུ་ན་བསམ་སོང་། འདི་ལ་བཤད་ཚུལ་སྣ་ཚོགས་ཡོད་ཀྱང་སྐབས་འདིར་ཟབ་ཆོས་ཞི་ཁྲོ་དགོངས་པ་རང་གྲོལ་གྱི་ལུགས་ལྟར་ཞུ་རྒྱུ་ཡིན༑ དེ་ལ་ཐོག་མར་རྒྱལ་བ་རིགས་ལྔ་ནི། སངས་རྒྱས་ཀྱི་རིགས། རྡོ་རྗེའི་རིགས། རིན་ཆེན་གྱི་རིགས། པདྨའི་རིགས། ལས་ཀྱི་རིགས་ཏེ་རྒྱལ་བ་རིགས་ལྔའོ། །རིགས་ལྔའི་སངས་རྒྱས་ནི། སངས་རྒྱས་རིགས་ལ་རྣམ་པར་སྣང་མཛད། རྡོ་རྗེའི་རིགས་ལ་མི་བསྐྱོད་པ། རིན་ཆེན་རིགས་ལ་རིན་ཆེན་འབྱུང་ལྡན། པདྨའི་རིགས་ལ་འོད་དཔག་མེད། ལས་ཀྱི་རིགས་ལ་དོན་ཡོད་གྲུབ་པ་སྟེ་རིགས་ལྔའི་སངས་རྒྱས་སོ། །རིགས་ལྔ་སོ་སོའི་ཞིང་ནི། སངས་རྒྱས་རིགས་ཀྱི་དབུས་གཡོ་བ་མེད་པའི་ཞིང་། ཤར་མངོན་པར་དགའ་བའི་ཞིང༌། ལྷོ་རིན་ཆེན་བརྩེགས་པའི་ཞིང༌། ནུབ་པདྨོ་བཀོད་པའི་ཞིང༌། བྱང་ལས་རབ་རྫོགས་པའི་ཞིང་སྟེ་ཞིང་ལྔའོ།། སྤྱིར་ཕྱོགས་ངོས་འཛིན་རྒྱུ་འདི་ཅུང་ཟད་མགོ་རྙོག་གི་གནས་སྟངས་ཤིག་རེད། འོན་ཀྱང་། རང་ལུས་རྒྱལ་བའི་དཀྱིལ་འཁོར་འདི་དབུས་གཞིར་བཟུང་ཚེ་ཉི་མ་གང་དུ་འཆར་མིན་ལ་མ་བལྟོས་པར། མདུན་ཤར་དང་༑ གཡས་ལྷོ། རྒྱབ་ནུབ། གཡོན་བྱང་ཡིན། འཛམ་གླིང་འདིའི་ཤར་ལྷོ་ནུབ་བྱང་ལ་བསམ་ན་གོ་ལའི་སྟེང་ནས་གང་དུ་བལྟས་ཀྱང་ལྷོ་ལས་ཕྱོགས་ཆ་གཞན་མི་རྙེད་ཅིང༌། འོག་ནས་གང་དུ་བལྟས་ཀྱས་བྱང་ལས་གཞན་མི་རྙེད་པའི་ཕྱིར་ཐུན་མོང་ཡུལ་ངོས་ནས་གྲུབ་པའི་ཕྱོགས་ཀྱི་ཆ་ཞིག་མི་འགྲུབ། དེར་མ་ཟད། ང་ཚོས་ཉི་མ་འཆར་སའི་ཕྱོགས་དེ་ཤར་ངོས་བཟུང་ན་དེའང་ནམ་ཟླའི་འགྲོས་དང་བསྟུན་ནས་འགྱུར་འགྲོ་བ་ལས་དཔྱིད་ཀའི་ཤར་ཆ་དེ་ཀ་རང་སྟོན་ཀའི་ཤར་དུ་མི་སྡོད་པའི་ཕྱིར། དེས་ན་ཕྱོགས་ཀྱི་ཁྱད་པར་འདི་དག་བློས་ཕར་བཞག་ཙམ་ལས་ཡུལ་རང་ངོས་ནས་གྲུབ་པ་ཅུང་ཟད་ཙམ་ཡང་མེད་དོ། །ཉོན་མོངས་ཡེ་ཤེས་སུ་གནས་འགྱུར་བ་དང་དེའི་གདངས་འགག་པ་མེད་པའི་ཚུལ་གྱིས་གང་འདུལ་ཐབས་མཁས་ཀྱི་གཟུགས་སྐུ་སྣ་ཚོགས་སུ་སྣང་བའི་ཚུལ་ནི། ཉོན་མོངས་པ་གཏི་མུག་རྣམ་པར་དག་པ་ཆོས་དབྱིངས་ཡེ་ཤེས་དང་དེའི་རང་གཟུགས་དབུས་རྣམ་སྣང༌། ཉོན་མོངས་པ་ཞེ་སྡང་རྣམ་པར་དག་པ་མེ་ལོང་ཡེ་ཤེས་དེའི་རང་གཟུགས་ཤར་མི་བསྐྱོད་པ། ཉོན་མོངས་པ་ང་རྒྱལ་རྣམ་པར་དག་པ་མཉམ་ཉིད་ཡེ་ཤེས་དེའི་རང་གཟུགས་ལྷོ་རིན་ཆེན་འབྱུང་ལྡན། ཉོན་མོངས་པ་འདོད་ཆགས་རྣམ་པར་དག་པ་སོར་རྟོགས་ཡེ་ཤེས་དེའི་རང་གཟུགས་ནུབ་འོད་དཔག་མེད༑ ཉོན་མོངས་པ་ཕྲག་དོག་རྣམ་པར་དག་པ་བྱ་གྲུབ་ཡེ་ཤེས་དེའི་རང་མོངས་གཞན་ལའང་རིགས་འགྲེ་སྦྱར་ཆོག མདོར་ན་སྦྱང་གཞི་ཉོན་མོངས་གཞན་དང་མ་འདྲེས་པའི་གཏི་མུག་ཡན་གར་བ་མི་སྲིད་པས་དུག་ལྔ་ཁེར་རྐྱང་བ་ཁེགས་ཤིང༌། སྦྱང་འབྲས་སྐུ་དང་ཡེ་ཤེས་ཞིང་གི་བཀོད་པ་དག་ཀྱང་ཁེར་རྐྱང་ཡན་གར་བ་མེད་པ་ནི་ཤུགས་ཀྱིས་གྲུབ་པའོ། །ཡེ་ཤེས་རྣམ་ལྔའི་སྒྲ་དོན་ནི། ཆོས་དབྱིངས་ཡེ་ཤེས་ཞེས་པ་ཆོས་ཀྱི་དབྱིངས་གནས་ལུགས་སྟོང་པ་ཉིད་ཇི་ལྟ་བ་བཞིན་དུ་གཟིགས་པས་ན་ཆོས་དབྱིངས་ཡེ་ཤེས་དང་། ཆོས་ཀྱི་དབྱིངས་ལ་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་གསལ་བར་འཆར་བའི་ཕྱིར་མེ་ལོང་ཡེ་ཤེས༑ སྲིད་ཞི་འཁོར་འདས་ཀུན་ཁྱབ་མཉམ་ཉིད་དུ་གཟིགས་པས་ན་མཉམ་ཉིད་ཡེ་ཤེས། ཆོས་ཅན་ཇི་སྙེད་པ་སོ་སོར་མ་འདྲེས་པར་རྟོགས་པས་ན་སོར་རྟོག་ཡེ་ཤེས། གང་འདུལ་ཐབས་མཁས་ཀྱི་སྤྱོད་པས་གདུལ་བྱའི་དོན་མཐའ་དག་རྩོལ་མེད་ལྷུན་གྱིས་གྲུབ་པས་ན་བྱ་གྲུབ་ཡེ་ཤེས་ཞེས་བྱའོ། །གོང་དུ་ཇི་སྐད་བཤད་མ་ཐག་པའི་ཉོན་མོངས་དང་ཡེ་ཤེས་སོགས་ཀྱི་ལྔ་ཚན་དེ་དག་ཀུན་བཟང་སྨོན་ལམ་གྱི་གཞུང་དངོས་སུ་ཟུར་ཙམ་ལས་མ་བསྟན་པས་གཏེར་ཆེན་ཀརྨ་གླིང་པའི་ཟབ་ཆོས་ཞི་ཁྲོ་དགོངས་པ་རང་གྲོལ་གྱི་ལུགས་ལྟར་ཅུང་ཟད་སྤྲོས་ཏེ་ཞུས་པའི་ཁུལ་ཡིན༑ རྩ་བའི་ས་བཅད་གསུམ་པ་སྐབས་ཀྱི་དོན་བསྡུ་བ་ནི། རྫོགས་པ་ཆེན་པོ་ཀུན་ཏུ་བཟང་པོའི་དགོངས་པ་ཟང་ཐལ་དུ་བསྟན་པའི་རྒྱུད་ལས། སྨོན་ལམ་སྟོབས་པོ་ཆེ་བཏབ་པས་སེམས་ཅན་ཐམས་ཅད་འཚང་མི་རྒྱ་བའི་དབང་མེད་པར་བསྟན་པའི་ལེའུ་དགུ་པ་ཁོལ་དུ་ཕྱུངས་པའོ།། ང་རང་སྒེར་གྱི་ཉམས་སུ་ལེན་རྒྱུའི་ཆོས་ཡིན་ན་ཟུང་འཇུག་གི་བརྒྱུད་པ་སྟེ། ཕྱག་རྒྱ་ཆེན་པོ་དང་རྫོགས་པ་ཆེན་པོ། དབུ་མ་ཆེན་པོ་གསུམ་ཟུང་དུ་འཇུག་པའི་སྒོ་ནས་ཉམས་སུ་ལེན་ཅི་ཐུབ་བྱེད་ཀྱིན་ཡོད། སྐབས་ཀྱི་སྨོན་ལམ་འདི་ཉིད་ལ་མཚོན་ན་ཡེ་ཐོག་གདོད་མའི་མགོན་པོ་སངས་རྒྱས་ཀུན་ཏུ་བཟང་པོའི་དགོངས་པ་སྨོན་ལམ་གྱི་རོལ་པར་འཆར་བས་ན་རྒྱུ་རྐྱེན་གང་གིས་ཀྱང་འགོག་མི་བཏུབ་པའི་ཟང་ཐལ་ཡིན། འོན་ཀྱང་༑ སྨོན་ལམ་འདི་ཐོས་པའི་སེམས་ཅན་སོ་སོའི་ལས་དང་སྨོན་ལམ་ལ་བརྟེན་ནས་གོ་མྱོང་རྟོགས་གསུམ་མི་འདྲ་བ་ཡོང་གི་རེད། དཔེར་ན། ད་རེས་ང་རང་ཚོས་ཀུན་ཏུ་བཟང་པོའི་སྨོན་ལམ་འདི་འཆད་ཉན་བྱས་པ་ལ་བརྟེན་ནས་འགའ་ཤས་ལ་ཕན་ཐོགས་ཆེན་པོ་བྱུང་ཡོད་རྒྱུ་རེད། འགའ་ཤས་ལ་དེ་ཙམ་བྱུང་ཡོད་རྒྱུ་མ་རེད། ཡང་འགའ་ཤས་ཀྱིས་ཚིག་ཤེས་ལ་དོན་མ་རྟོགས་པ་དང༌། འགས་ཤས་ཀྱིས་དོན་ཕྱོགས་ཙམ་ཤེས་ཀྱང་ཚིག་ཇི་བཞིན་མི་ཐོན་པ་སོགས་བྱུང་ཡོད་མདོག་ཁ་པོ་རེད། དེ་བཞིན་དུ། ལྷ་ཁང་འདིར་འཕུར་ལྡིང་དང་སྐད་ཅོར་རྒྱག་བཞིན་པའི་བྱེའུ་འདི་ཚོས་ཆོས་འདི་ལ་འབྲེལ་བ་བཞག་པ་རེད་ལ། སྲིན་བུ་དང་དུག་སྦྲང་འདི་ཚོས་ཀྱང་འབྲེལ་བ་གཅིག་མཚུངས་བཞག་ཡོད་པ་རེད། སྨོན་ལམ་འདི་སྟོབས་པོ་ཆེ་ཡིན་པའི་རྒྱུ་མཚན་ནི་འདི་ཉིད་ཀུན་ཏུ་བཟང་པོའི་དགོངས་པ་རང་ཤར་གྱི་ཚུལ་དུ་བྱུང་བས་ན་སྟོབས་པོ་ཆེ་ཡིན། འོ་ན། སྨོན་ལམ་འདི་སྐུ་གསུམ་གང་གི་ཁོངས་སུ་གཏོགས་ཞེ་ན། ཆོས་ཀྱི་སྐྲ་ཡི་རོལ་པ་སངས་རྒྱས་ལོངས་སྤྱོད་རྫོགས་པའི་སྐུ་ཡིན། འོན་ཀྱང་སྣག་ཤོག་གི་རྒྱུ་གྲོན་ནས་བྲིས་པའི་ཡི་གེ་འདི་ཕལ་ཆེར་སྤྲུལ་པའི་སྐུའི་རོལ་པ་ཞིག་ལ་ངོས་བཟུང་ན་མི་འཐད་པ་ཡོད་རྒྱུ་མ་རེད། སེམས་ཅན་ཐམས་ཅད་འཚང་མི་རྒྱ་བའི་དབང་མེད་པ་ཞེས་པ་སྤྱིར་མཐར་ཐུག་མངོན་པར་འཚང་མི་རྒྱ་བའི་སེམས་ཅན་མེད་དེ། སེམས་ཅན་ཐམས་ཅད་གཞིའི་དུས་ནས་ཕར་ཕྱིན་ཐེག་པའི་ཆོས་སྐད་དུ་དོན་དམ་སྟོང་ཉིད། བྱང་ཆུབ་སེམས་དཔའི་སྡེ་སྣོད་དག་ཏུ་དོན་དམ་བྱང་ཆུབ་ཀྱི་སེམས། རྫོགས་པ་ཆེན་པོའི་སྐད་དུ་ཀུན་གཞི་ཡེ་ཤེས། ཕྱག་རྒྱ་ཆེན་པོའི་ཆོས་སྐད་དུ་བདེ་བར་གཤེགས་པའི་སྙིང་པོའམ་ལྷན་སྐྱེས་ཡེ་ཤེས་སོགས་སུ་གསུངས་པའི་ས་བོན་ཅན་ཡིན་པས་འཚང་མི་རྒྱ་ཀ་མེད་ཡིན། རང་རྒྱུ་བདེ་བར་གཤེགས་པའི་སྙིང་པོ་དེ་ལ་བརྟེན་ནས་བདེ་བ་ལྡན་འདོད་དང་སྡུག་བསྔལ་བྲལ་འདོད་ཀྱི་གདངས་འགག་པ་མེད་པ་འདི་འབྱུང་གི་ཡོད་པ་རེད། སེམས་ལྡན་སུ་ཡིན་རུང་བདེ་སྡུག་འདོར་ལེན་ཆེད་དུ་དཀའ་སྤྱད་ངལ་དུབ་ཡོད་དགུ་རྩལ་སྤྲུག་བྱེད་ཀྱིན་ཡོད་པ་སྟེ། དཔེར་ན། ངས་ཆོས་བཤད་སྐབས་དུག་སྦྲང་ཚོས་སྡུག་རུས་ཆེན་པོས་ང་ལ་སོ་རྒྱག་སྟེ་ཁྲག་འཇིབ་པ་འདི་ཁོ་རང་ཚོའི་ལྟོ་བ་འགྲང་བའི་དོན་དུ་ཡིན་ཞིང༌། འདིར་ལྷ་ཁང་དུ་བྱེའུ་འདི་ཚོ་སྐད་ཅོར་རྒྱག་བཞིན་འཕུར་ལྡིང་བྱེད་པ་འདིའང་མཎྜལ་དང་མཆོད་པའི་འབྲས་ཏོག་ཙམ་རག་གིན་ཡོད་སྟབས་དེའི་དོན་དུ་ཡིན་པ་མངོན་གསལ་རེད། དེས་ན་སེམས་ཅན་རྣམས་ཀུན་ཏུ་བཟང་པོའི་གོ་འཕང་མ་ཐོབ་ཀྱི་བར་དུ་བདེ་སྡུག་འདོར་ལེན་ཆེད་སྲིད་རྩེ་ནས་མནར་མེད་ཀྱི་བར་སྐྱེ་ཞིང་འཁོར་ཏེ་དཀའ་སྡུག་འདྲ་མིན་སྣ་ཚོགས་གདོང་ལེན་བྱེད་བཞིན་ཡོད་པ་རེད༑ དཔེར་ན། མི་ལ་རས་པས་ཆོས་ཕྱིར་དཀའ་བ་སྤྱད་པ་ལྟ་བུ་ཞིག་རྡོ་རྗེ་གདན་གྱི་ཉེ་ཁུལ་དུ་གནས་པའི་མི་འདི་ཚོས་འཇིག་རྟེན་སྲིད་པའི་བདེ་འབྱོར་ཆེད་དུ་དབྱར་གྱི་ཚ་བ་དང་། དགུན་གྱི་གྲང་བ་ལ་མ་འཛེམ་པར་རྨོ་བརྐོ་སོ་ནམ་དང་ཚོང་ཁེ་བུན་སྐྱེད་བྱེད་བཞིན་ཡོད་པ་རེད། ཁོང་ཚོ་གནས་རྩ་བ་ཆེན་པོ་འདིར་སྐྱེས་པར་བརྟེན་གནས་ཀྱིས་གང་ཟག་བྱིན་གྱིས་བརླབས་པ་སོགས་མདོར་ན་སེམས་ཅན་ཐམས་ཅད་མཐར་ཐུག་རིམ་གྱིས་མངོན་པར་འཚང་རྒྱ་བར་འགྱུར་བའི་ཕྱིར་འཚང་མི་རྒྱ་བའི་དབང་མེད་པ་དང་། བྱེ་བྲག་ཏུ་སྨོན་ལམ་འདི་ཉིད་ཀྱི་དོན་ཤེས་ཤིང་རྟོགས་ན་གདོན་མི་ཟ་བར་འཚང་རྒྱ་བའི་ཕྱིར་འཚང་མི་རྒྱ་བའི་དབང་མེད་པ་ཞེས་པའོ། །དེས་བྱང་གཏེར་དགོངས་པ་ཟང་ཐལ་ལས་བྱུང་བའི་ཀུན་ཏུ་བཟང་པོའི་སྨོན་ལམ་གྱི་བཤད་པ་མཇུག་ཡོངས་སུ་གྲུབ་པ་ཡིན། ད་ལན་ཡོངས་དགེ་མི་འགྱུར་རིན་པོ་ཆེའི་ཐུགས་བསྐྱེད་ལས་བྱུང་བའི་གཏེར་སྒར་རྒྱལ་ཡོངས་སློབ་ཚོགས་ཀྱིས་བསྐུལ་མ་བྱས་པར་བརྟེན་ང་རང་གིས་རྩ་བ་དང་བརྒྱུད་པའི་བླ་མ་རྣམས་ཀྱི་དྲུང་ནས་ཆོས་འདི་ཇི་ལྟར་ཐོབ་པ་བཞིན་ཁྱོད་རང་ཚོ་ལ་གོ་དོན་གཙོ་བོར་བཟུང་སྟེ་ཚིག་འགྲེལ་མདོར་བསྡུས་ཤིག་ཞུས་ཟིན་པ་ཡིན། དེ་ཡང་བསྐལ་བཟང་སངས་རྒྱས་སྟོང་རྩ་གཉིས་མངོན་པར་འཚང་རྒྱ་བའི་གནས་མཆོག་རྡོ་རྗེ་གདན་འདི་ཉིད་དུ་ང་རང་ཚོ་ཚང་མ་ལྷན་དུ་འཛོམས་ཏེ་ཆོས་ཟབ་མོ་འདི་ལ་ཐོས་བསམ་འཆད་ཉན་བྱ་རྒྱུའི་གོ་སྐབས་བྱུང་བ་འདི་ང་རང་ལ་མཚོན་ན་སྐལ་པ་བཟང་པོ་ཞེ་དྲགས་ཡིན། དེར་བརྟེན་གཏེར་སྒར་རྒྱལ་ཡོངས་སློབ་ཚོགས་ཀྱི་ལས་སྣེ་བ་རྣམ་པས་ཆོས་འདི་རེ་བསྐུལ་ཞུས་པའི་དགེ་བའི་རྩ་བ་དང་། རང་ལ་རྩ་བརྒྱུད་ཀྱི་བླ་མ་རྣམས་ཀྱིས་ཆོས་འདི་གནང་བའི་དགེ་བའི་རྩ་བ། ང་རང་གིས་བཤད་པའི་དགེ་བའི་རྩ་བ། ཁྱོད་རང་ཚོས་ཞུས་པའི་དགེ་བའི་རྩ་བ། གདན་ས་དཔལ་སྤུངས་ཤེས་རབ་གླིང་དང་གཏེར་སྒར་གྱི་ལས་བྱེད་རྣམས་པས་གྲ་སྒྲིག་གནང་ནས་ཆོས་འདི་འཆད་ཉན་བྱ་རྒྱུའི་གོ་སྐབས་བསྐྲུན་པའི་དགེ་བའི་རྩ་བ། སྐད་སྒྱུར་རྣམ་པས་ང་དང་ཆོས་ཞུ་བ་ཁྱོད་རང་ཚོའི་བར་དུ་ཟམ་པ་བཙུགས་པ་རེད། ཁོང་རྣམ་པས་སྐད་མ་བསྒྱུར་ན་ང་རང་གིས་ང་རང་ལ་ཆིག་ལབ་རྒྱག་པ་ལྟ་བུ་ཞིག་ལས་ཁྱོད་ཚོས་ཅི་ཡང་གོ་རྒྱུ་མ་རེད། དེས་ནས་ཁོང་རྣམ་པས་སྐད་རིགས་སོ་སོར་ཆོས་འདི་བསྒྱུར་བའི་དགེ་བའི་རྩ་བ་སོགས་དུས་གསུམ་དུ་བསགས་པའི་ཟག་བཅས་དང་ཟག་མེད་ཀྱི་དགེ་བའི་རྩ་བ་ཐམས་ཅད་ཕྱོགས་གཅིག་ཏུ་བསྡུས་ཏེ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱིས་ཆོས་སྐུ་ཀུན་ཏུ་བཟང་པོའི་གོ་འཕང་ཐོབ་པར་ཤོག་ཅིག་ཅེས་ཁ་ཞེ་གཉིས་མེད་ཀྱིས་རྫོགས་པ་ཆེན་པོ་དགོངས་པ་ཟང་ཐལ་གྱི་རྒྱུད་ལས་ཁོལ་དུ་ཕྱུང་བའི་ཀུན་ཏུ་བཟང་པོའི་སྨོན་ལམ་འདི་ཚིག་རྗེས་དོན་དྲན་གྱི་སྒོ་ནས་ཚར་གཅིག་འདོན་ནས་ཆོས་ཀྱི་བྱེད་སྒོ་འདི་མཐའ་རྒྱས་རྒྱུ་ཡིན། མཐའ་རྟེན་དབང་དང་སྡོམ་ལུང་འབོག་སྐབས་ཀྱི་བཀའ་སློབ། ད་ལན་གཏེར་སྒར་རྒྱལ་ཡོངས་སློབ་ཚོགས་ཀྱིས་ཞུ་བསྐུལ་གནང་བའི་ཆོས་ཀྱི་བྱེད་སྒོ་འདིའི་མཐའ་རྟེན་དུ་རྡོ་རྗེ་སེམས་པའི་དབང་ཞིག་བསྐུར་རྒྱུ་ཡིན། དབང་དངོས་གཞིའི་སྐབས་དབང་བཤད་ཞེ་དྲགས་བྱེད་ཀྱི་མིན། གང་ཡིན་ཟེར་ན། གང་ཟག་སོ་སོ་ལ་ཁམས་དང་དབང་པོའི་ཁྱད་པར་གྱིས་དབང་ཐོབ་ཚུལ་མི་འདྲ་བ་ཡོང་གི་རེད། དེར་བརྟེན་མང་པོ་བཤད་བསྡད་པས་ཕན་ཐོགས་ཞེ་དྲགས་ཡོད་རྒྱུ་མ་རེད་བསམ་གྱིན་འདུག དབང་གི་སྐབས་སུ་གཙོ་ཆེ་ཤོས་དད་པ་དང་མོས་གུས་རེད། དེ་ཡོད་ན་ཚིག་དོན་གྱི་སྤྲོས་པ་ཤེས་མ་ཤེས་གང་ཡིན་རུང་ཁྱད་པར་ཆེན་པོ་མེད༑ དེ་རིང་འདིར་ངས་ཁྱོད་རང་ཚོ་ལ་བསྐུར་རྒྱུའི་དབང་འདི་གསང་ཐིག་སྐོར་གསུམ་གྱི་ཡ་གྱལ་གསང་ཐིག་རྡོར་སེམས་ཀྱི་དབང་རེད། རྡོ་རྗེ་སེམས་དཔའ་ནི་རིགས་ཐམས་ཅད་ཀྱི་ཁྱབ་བདག་ཡིན་པས་སོ་སོའི་མེ་ཏོག་གང་ལ་ཕོག་པའི་ལྷ་སྐལ་གང་ཡིན་རུང་འདིས་མ་ཁྱབ་པ་མེད་ཅིང་༑ སྡིག་སྒྲིབ་སྦྱོང་བ་ལ་ཁྱད་པར་དུ་འཕགས་པའི་སངས་རྒྱས་ཤིག་རེད༑ དཔེར་ན། གོས་ཀྱི་དྲི་མ་འཁྲུ་བ་ལ་ཆུར་སྦང་། འདག་བྱེད་ཀྱིས་བདར་ཏེ་འཁྲུ་དགོས་པ་བཞིན། ཚེ་རབས་ཐོག་མེད་ཀྱི་བྱས་བསགས་སྡིག་ལྟུང་བག་ཆགས་དང་བཅས་པ་སྦྱོང་བ་ལ་དམིགས་བཅས་བསོད་ནམས་ཀྱི་ཚོགས་དང་དམིགས་མེད་ཡེ་ཤེས་ཀྱི་ཚོགས་ཟུང་ལ་མ་སློབ་པར་མི་ཡོང་བའི་ཕྱིར་རྡོ་རྗེ་སེམས་དཔའ་ལས་ལྷག་པའི་སྡིག་སྒྲིབ་སྦྱོང་བའི་བླ་མ་དང་ཡི་དམ་ཞིག་སྲིད་པ་གསུམ་ན་རྙེད་རྒྱུ་མེད། སྐབས་དོན་དབང་འདི་ང་རང་གིས་བླ་མ་མང་པོ་དྲུང་ནས་ཐོབ་ཀྱང༌། གཙོ་བོ་རང་གི་རྩ་བའི་བླ་མ་རྒྱལ་དབང་ཀརྨ་པ་སངས་རྒྱས་རང་བྱུང་རིག་པའི་རྡོ་རྗེའི་དྲུང་ནས་ཐོབ་པ་ཡིན་པས་ཁྱེད་རང་ཚོས་དད་མོས་རྩེ་གཅིག་པས་ཞུ་ན་བྱིན་རླབས་ཀྱི་ཚན་ཁ་མ་ཡལ་བས་དངོས་གྲུབ་ཏན་ཏན་ཐོབ་ཀྱི་རེད། འདིར་སྐྱབས་འགྲོའི་སྡོམ་པ་དང༌། བྱང་ཆུབ་སེམས་སྡོམ་གནང་རོགས་གྱིས་ཟེར་མཁན་མི་མང་པོ་ཞིག་བྱུང་སོང་། ཁྱོད་ཚོ་གང་ན་བསྡད་ཡོད་ན་མདུན་གྲལ་དུ་ཡར་ཕེབས་ཤོག དེ་བཞིན་དུ། སྐྲ་འབྲེག་མཁན་གཅིག་མིང་གནང་མཁན་གཅིག ཁྲུས་ཆུ་བླུག་མཁན་གཅིག་སྟེ་བླ་མ་གསུམ་ཕེབས་རོགས་གནང་། ཁྱོད་རང་ཚོས་སྐྱབས་སྡོམ་དང་བྱང་སྡོམ་དོན་དུ་གཉེར་བ་འདི་ཆོས་ཀྱི་གནད་འགག་ཡག་པོ་ཤེས་ཡོད་པའི་རྟགས་རེད། ཕྱག་ལེན་གྱི་སྐོར་སྡོམ་པ་དངོས་སུ་འབོག་པའི་ཚེ་སྐབས་ཐོབ་ཀྱི་འགྲེལ་བཤད་བྱ་རྒྱུ་ཡིན། རིན་པོ་ཆེ་རྣམ་པས་སྐྲ་གཅོད་སྐབས་གཟབ་གཟབ་བྱས་ནས་སྐྲ་མང་པོ་མ་གཅོད་མ་གཏོགས་ཁོང་ཚོ་སྐྲ་ལ་འཛིན་པ་ཧ་ཅང་ཆེན་པོ་ཡོད་པ་རེད། སྐྲ་མཛེས་བཟོའི་ཆེད་དུ་འགྲོ་སོང་མང་པོ་བཏང་ཡོད་པ་རེད། སྐྱབས་སྡོམ་སྔོན་མ་ཞུ་ཚར་མཁན་ཚོས་ཡང་བསྐྱར་ཞུ་དགོས་ཀྱི་མ་རེད། འོན་ཀྱང་༑ ཞུ་འདོད་ཡོད་ན་དགག་བྱ་མེད་ཀྱང་མིང་གསར་དུ་འདོགས་དགོས་ཀྱི་མ་རེད། མིང་མང་དྲགས་ན་མགོ་རྙོག་རེད། མི་མང་པོ་ཞིག་གིས་སོ་སོའི་སྐྱབས་སྡོམ་གྱི་མིང་དེ་གལ་ཆེན་པོ་ཡིན་པས་འགྲེལ་བཤད་དགོས་ཀྱི་ཡོད་ཟེར་མཁན་དེ་འདྲ་ཡོང་གི་རེད། གལ་ཆེན་ཡིན་རྒྱུ་རེད་དེ། ཆོས་མིང་ལ་ཡག་པོ་མ་གཏོགས་སྡུག་པོ་བྲིས་མེད་སྟབས་དེ་འགྲེལ་བཤད་ངེས་པར་དུ་དགོས་པར་མ་མཐོང་། ཞེན་ཆགས་འཁོར་བའི་རྒྱུ་ཡིན་དུས་མིང་ལ་འཛིན་པ་ཞུགས་ནའང་ལམ་གྱི་གེགས་སུ་གྱུར་པ་རེད། ད་དངོས་གཞི་སྐྱབས་སྡོམ་འབོག་པ་ལ། ནང་པ་སངས་རྒྱས་པའི་གྲལ་དུ་ཚུད་བྱེད་དཀོན་མཆོག་གསུམ་ལ་སྐྱབས་སུ་འགྲོ་བ་ལ་འཁོར་བ་ལ་ཞེན་ལོག་དང་ངེས་འབྱུང་བཅོས་མ་མ་ཡིན་པ་ཞིག་དགོས་ཀྱང་དེ་ལྟར་མ་བྱུང་རུང་། འཁོར་བ་ལས་ཐར་བར་འདོད་པའི་བློ་ངེས་པར་དུ་དགོས། ཐོག་མར་ཁྱོད་རང་ཚོས་ཡིད་ཁྱེད་ཤེས་ཀྱི་དད་པ་བརྟན་པོས་དཀོན་མཆོག་གསུམ་ལ་ཕྱག་ལན་གསུམ་འཚལ། ལག་གཉིས་ཐལ་མོ་སྙིང་གར་སྦྱར་ཏེ་ཙོག་པུར་བཞུགས། དེ་ནས་ཁྱེད་རང་ཚོས་ང་ལས་ཆོས་མང་པོ་ཞུས་ཟིན་པ་དང༌། ལྷག་པར་དུ་ད་ལྟ་སྐྱབས་སྡོམ་འབོག་ཚེ་ང་ཁྱེད་རང་ཚོའི་སློབ་དཔོན་ཡིན་སྟབས་སློབ་དཔོན་དགོངས་སུ་གསོལ་ཞེས་པས་འགོ་འདྲེན་ཏེ་སྡོམ་པ་འབོག་ཆོག་གི་ཚིག་རྣམས་རྗེས་ཟློས་གནང་དགོས་ཀྱི་རེད། དེ་ཡང་། རྐང་གཉིས་རྣམས་ཀྱི་མཆོག་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། །སེམས་མ་ཞི་བར་བྱེད་པའི་ཉོན་མོངས་འདོད་ཆགས་དང་བྲལ་བའི་མཆོག་དམ་པའི་ཆོས་ལ་སྐྱབས་སུ་མཆིའོ།། ཆོས་དགེ་འདུན་གྱི་ཐུགས་རྒྱུད་ལ་མངའ་བས་ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ། །འདིའི་སྐབས་སུ་རང་ཉིད་ཀྱིས་སངས་རྒྱས་ལ་སྟོན་པའི་འདུ་ཤེས། ཆོས་ལ་ལམ། དགེ་འདུན་ལ་གྲོགས་ཀྱི་འདུ་ཤེས་བཟུང་སྟེ་ཉན་ཐོས་ཐེག་པའི་ལུགས་ལྟར་བདག་ཇི་སྲིད་འཚོ་བའི་བར་སྐྱབས་དང་མགོན་དང་དཔུང་གཉེན་ཁྱེད་ལས་མེད་པའི་དམ་བཅའ་བརྟན་པོར་བཟུང་དགོས། སྐྱབས་སྡོམ་འབོག་ཆོག་འདི་ཚར་གསུམ་རྗེས་ཟློས་བྱ་སྐབས་ཚར་དང་པོ་གཉིས་ཀྱི་སྐབས་སུ་སོ་སོའི་ད་ཡོད་ཀྱི་མིང་བརྗོད་དགོས་ལ། ཐ་མའི་སྐབས་སུ་སྐྱབས་སྡོམ་གྱི་མིང་དེ་སྨྲ་དགོས་ཤིང་རང་ལ་སྐྱབས་སྡོམ་ཐོབ་སོང་སྙམ་པའི་ཐོབ་བློ་སྐྱེད་དགོས། དུས་དེ་ནས་བཟུང་རང་ཉིད་ནང་པ་སངས་རྒྱས་པའི་བསྟན་པའི་རྗེས་སུ་འཇུག་པ་ཞིག་ཆགས་པ་རེད། ཚར་གཉིས་པའི་སྐབས་སུ་གཙུད་ཕུད་འབྲེག་པའི་ཚེ་བྲེག་པར་སྤྲོ་མིན་འདྲི་སྐབས་སྤྲོ་ཞེས་བརྗོད་དགོས། ད་ལྟ་ང་རང་ཚོ་ལ་ཡོད་པའི་གདོས་བཅས་ཤ་ཁྲག་གིས་བསྡུས་པའི་ཕུང་པོ་འདིའི་མཐོ་ཤོས་དང་གཙང་ཤོས་སྤྱི་གཙུག་ཡིན་སྟབས་སྤྱི་གཙུག་ནས་སྐྲའི་ཕུད་འབུལ་བ་འདིས་དཀོན་མཆོག་གསུམ་ལ་ཡིད་བཅོས་མིན་གྱིས་སྐྱབས་སུ་འགྲོ་བར་མཚོན་པ་ཡིན༑ རིན་པོ་ཆེ་རྣམས་པ་ཕེབས་ནས་སོ་སོའི་ཕྱག་ལེན་གནང་རོགས་གནང་། འོན་ཀྱང༌། སྐྲ་བྲེག་མཁན་གྱིས་གཟབ་གཟབ་གནང་མ་གཏོགས་གཏོར་རླག་ཆེན་པོ་འགྲོ་ཡི་རེད་ད། ངས། ཐབས་ཡིན་ནོ། ཞེས་བརྗོད་སྐབས་ཁྱོད་རང་ཚོས། ལེགས་སོ། ཞེས་བརྗོད་དགོས། དེས་སྐྱབས་འགྲོའི་སྡོམ་པ་འབོག་ཚར་བ་ཡིན། དེ་ནས་བྱང་ཆུབ་སེམས་བསྐྱེད་ཀྱི་སྡོམ་པ་འབོག་རྒྱུ་ཡིན། གོང་དུ་འབོགས་པའི་སྐྱབས་སྡོམ་དེ་ཉན་ཐོས་ཐེག་པའི་སྐྱབས་སྡོམ་ཡིན་སྟབས་དེ་ཐེག་པ་གོང་མའི་སྐྱབས་སྡོམ་དུ་སྒྱུར་དགོས་ཀྱི་རེད། ཇི་ལྟར་སྒྱུར་ཞེ་ན༑ གོང་དུ་ཇི་སྲིད་འཚོ་བའི་བར་དུ་ཞེས་མ་ཤིའི་བར་དུ་མཆོག་གསུམ་སྐྱབས་གནས་སུ་བཟུང་བས་ནམ་ཞིག་འཆི་བའི་ཚེ་སྐྱབས་སྡོམ་གཏོང་བ་ནི་ཁས་བླངས་ཀྱི་རྗེས་སུ་འགྲོ་ལྡོག་བྱེད་ནའང་འདིར་ཐེག་པ་ཆེན་པོའི་སྐྱབས་སྡོམ་ལེན་སྐབས་ཇི་སྲིད་བྱང་ཆུབ་མ་ཐོབ་ཀྱི་བར་དུ་ཞེས་ཁས་བླངས་པས་གཉིད་ལོག་པ་དང་འཆི་བར་གྱུར་ནའང་སྐྱབས་སྡོམ་མི་གཏོང་བ་ཡིན། འདི་ལ་སྨོན་འཇུག་གཉིས་སོ་སོར་ལེན་པ་དང་སྟབས་གཅིག་ཏུ་ལེན་པའི་སྲོལ་མི་འདྲ་བ་ཡོད་ཀྱང་འདིར་ཕྱི་མའི་དབང་དུ་བྱ་རྒྱུ་ཡིན། སྨོན་པ་སེམས་བསྐྱེད་ཅེས་པ་སེམས་ཅན་ཐམས་ཅད་སངས་རྒྱ་བའི་ཆེད་དུ་བདག་སངས་རྒྱས་ཀྱི་གོ་འཕང་ཐོབ་པར་བྱའོ་སྙམ་པ་དེ་རེད། འཇུག་པ་ནི་དོན་དེ་ལག་ལེན་གནད་ཐོག་ཏུ་བཀར་ཏེ་བསྡུ་དངོས་བཞི་དང་སྦྱིན་སོགས་དྲུག་ལ་དངོས་སུ་སློབ་པ་དེ་ཡིན། སྡོམ་པ་འདི་ལ་རྩ་ལྟུང་བཅོ་བརྒྱད་སོགས་སྲུང་བྱ་མང་དུ་ཡོད་ཀྱང་གཙོ་བོ་སེམས་ཅན་བློས་མི་བཏང་བ་འདི་རེད། འོ་ན་སེམས་ཅན་བློས་མི་གཏོང་བའི་ཚད་གང་ཡིན་ཟེར་ན། དགྲ་གཉེན་བར་མའི་ཆགས་སྡང་གིས་སེམས་ཅན་འདི་ལྟ་བུ་ལ་བདག་གིས་ཕན་ཐོགས་པའི་དུས་ཤིག་བྱུང་ཡང་ཕན་མི་གདག་བསམ་པའི་བློ་དེ་ལ་སེམས་ཅན་བློས་བཏང་བ་ཟེར་གྱི་རེད། སེམས་ཅན་གང་ཞིག་བྱང་སེམས་ཀྱི་དམིགས་ཡུལ་ལས་ལོགས་སུ་བཀར་ན་སེམས་ཅན་བློས་བཏང་བ་ཡིན་གྱི་སེམས་ཅན་ལ་ཁོང་ཁྲོ་དང་འཚིག་པ་ཟ་བ་ཙམ་གྱིས་སེམས་ཅན་བློས་བཏང་བའི་ལྟུང་བ་ཆེན་པོར་མི་འགྱུར། ད་དངོས་གཞི་བྱང་ཆུབ་སེམས་སྡོམ་འབོག་པའི་ཆོ་ག་གཞུང་ལས། བྱང་ཆུབ་སྙིང་པོར་མཆིས་ཀྱི་བར་སོགས་ཚིགས་བཅད་གསུམ་འདོན་སྒོམ་སྦྲགས་མས་སྲས་བཅས་རྒྱལ་བའི་དྲུང་ནས་བྱང་ཆུབ་སེམས་སྡོམ་ཐོབ་པ་ཡིན་ལ། དེང་དུས་བདག་ཚེ་སོགས་ཚིགས་བཅད་གསུམ་གྱིས་བདག་དགའ་བ་སྒོམ་པ། བྱང་སྡོམ་མི་ཉམས་པར་སྲུང་བར་ཁས་བླངས་པ༑གཞན་དགའ་བ་སྒོམ་པར་བསྐུལ་བའོ། །དང་པོ་བདག་ཉིད་དགའ་བ་སྒོམ་པ་ནི། དེ་རིང་ཁྱོད་རང་ཚོ་ཚང་མས་གནས་མཆོག་རྡོ་རྗེ་གདན་དུ་ཕྱོགས་བཅུའི་རྒྱལ་བ་སྲས་དང་བཅས་པའི་ཚོགས་ཀྱི་དྲུང་ནས་བྱང་ཆུབ་སེམས་བསྐྱེད་ཀྱི་སྡོམ་པ་ཐོབ་ཀྱིན་ཡོད་དུས་བུ་ཡིན་ན་སངས་རྒྱས་ཀྱི་སྲས་དང་། བུ་མོ་ཡིན་ན་སངས་རྒྱས་ཀྱི་སྲས་མོར་འགྱུར་བས་ན་ཆེས་སྐལ་པ་བཟང་བའི་ཕྱིར་རང་གིས་རང་ཉིད་གཟེངས་སུ་བསྟོད་དགོས། གཉིས་པ། རྒྱལ་དང་རྒྱལ་སྲས་ཡོངས་ཀྱི་བགྲོད་པ་གཅིག་པུའི་ཤུལ་ལམ་བྱང་ཆུབ་ཀྱི་སེམས་རིན་པོ་ཆེའི་སྡོམ་པ་རྨ་མེད་པ་འདི་ཉིད་བདག་གིས་འཆི་བ་སྲོག་ལ་ཐུག་ཀྱང་མིག་འབྲས་བཞིན་སྲུང་བར་བྱའོ་ཞེས་སྙིང་ནས་དམ་བཅའ་དགོས། གསུམ་པ་ཕྱོགས་བཅུའི་རྒྱལ་བ་སྲས་དང་བཅས་པ་མགྲོན་དུ་བཀུག་ནས་དཔང་པོར་བཞག་པ་སྟེ། དེ་རིང་བདག་གིས་ཕྱོགས་བཅུའི་རྒྱལ་བ་སྲས་དང་བཅས་པའི་དྲུང་ནས་བྱང་ཆུབ་མཆོག་ཏུ་སེམས་བསྐྱེད་པ་ཡིན་པས་ལྷ་དང་ལྷ་མ་ཡིན་སོགས་གཞན་སེམས་ཅན་ཐམས་ཅད་ཀྱིས་ཡིད་ལ་དགའ་བ་སྒོམས་ཤིག་ཅེས་བསྐུལ་མ་བྱ་དགོས། དེ་ལྟར་ཁ་ཞེ་མེད་པར་སྙིང་ཁོང་རུས་པའི་གཏིང་ནས་ཆོ་ག་ཚུལ་བཞིན་བསྒྲུབ་ན་སྨོན་འཇུག་བྱང་སེམས་རྣམ་གཉིས་ཀྱི་སྡོམ་པ་གཅིག་ཆར་དུ་འཐོབ་པར་འགྱུར་བ་ཡིན། དེ་ལྟར་རྡོ་རྗེ་སེམས་དཔའི་དབང་བསྐུར་དང༌། སྐྱབས་སྡོམ་དང་བྱང་ཆུབ་སེམས་སྡོམ་བགྱིས་པའི་དགེ་བའི་རྩ་བ་གང་དག་མཐའ་གཉིས་ལ་མི་གནས་པའི་རྫོགས་པའི་བྱང་ཆུབ་ཆེན་པོར་བསྔོ་བ་དང་སྨོན་ལམ་རྣམ་པར་དག་པས་རྒྱས་འདེབས་པར་འཚལ།
 
 

